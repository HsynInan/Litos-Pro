</p>
<h1><span style="color: #ff0000">Geleneksel Türk Tiyatrosu</span></h1>
<p>Geleneksel tiyatro başlığı altında genellikle kukla, meddah, Karagöz, orta oyunu ve köy seyirlik oyunu gibi gösteri türleri yer alır. Şarkı, dans ve söz oyunlarına dayanan geleneksel tiyatro yazılı bir metne dayanmaz. Geleneksel tiyatroda güldürü ögesi ön plandadır.</p>
<p>Genellikle sahnesiz bir tiyatrodur. Bunlardan seyirlik köy oyunlarının kökeni tarih öncesi bolluk törenlerine ve ilkel inançlara uzanır. Bunlarda Türkler’in Orta Asya’dan getirdikleri inançların izleri olduğu gibi, Anadolu’da daha önce yaşamış olan toplulukların kültürlerinin de katkısı vardır. Bu oyunların başlangıçta amaçları zamanla değişmiş olsa bile, Türk köylüsünün bu geleneği sürdürdüğü görülür.</p>
<h3><span style="color: #000080">Kukla</span></h3>
<p>Kukla ise Türkler’in Anadolu’ya geldiklerinde getirdikleri bir gösteri sanatıdır. İstanbul’da Osmanlı döneminde el kuklası, ipli kukla, sopalı kukla, araba kuklası, yer kuklası, ayak kuklası, iskemle kuklası gibi değişik türde kukla gösterileri 19. yüzyıla kadar geliştirilerek sürdürülmüştür. Ama kukla sanatı, ondan daha eski bir gösteri olan meddahlık ve İstanbul’a 16. yüzyılda geldiği sanılan Karagöz kadar yaygın olmamıştır.</p>
<div id="singleContent" class="reading">
<h3><span style="color: #000080">Karagöz</span></h3>
<p>Seyirlik halk oyunlarından olan&nbsp;<strong>Karagöz</strong>, bir gölge oyunudur. Oyunda Karagöz cahil halk tipini; Hacivat ise aydın tipini temsil eder. Geleneksel Türk Tiyatrosu ürünlerindendir. Manda ve deve derisinden yapılan resimlerin, bir ışık yardımıyla sahnedeki perdeye yansıtılmasıyla oluşur. Bir gölge oyunudur. Bu nedenle bazı kaynaklarda “<em>Hayal-i Zıl</em>” şeklinde de adlandırılır. Kahramanları Karagöz, Hacivat, eşraftan kimseler, Beberuhi, Tuzsuz Deli Bekir, satıcılardır. Karagöz; okumamış, hazır cevap, söylenenleri ters anlayan ve buna göre cevaplar veren kaba bir adamdır. Hacivat ise aydın ve yarı aydın kişileri temsil eder. Karagöz oyununda bütün konuşmalar perdenin arkasındaki tek kişi tarafından yapılır. Bu nedenle Karagöz oynatmak zor bir iştir. Karagöz oyununun oynatıldığı perdeye “<em>hayal perdesi</em>” denir. Oynatan kişi de hayali ya da hayalbaz olarak adlandırılır.</p>
<p><strong>Karagöz oyunu dört bölümden oluşur:</strong></p>
<p><strong>1.Giriş:</strong>&nbsp;Sahneye göstermelik denen bir resim konulur.<br>
<strong>2.Muhavere:</strong>&nbsp;Karagöz ve Hacivat’ın karşılıklı konuşmaları<br>
<strong>3.Fasıl (Asıl oyun)</strong><br>
<strong>4.Bitiş:</strong>&nbsp;Oyunun sonunda hatalar için özür dilenen ve bir sonraki oyunun yerinin belirtildiği bölümdür.</p>
<p><strong>Karagöz oyunundaki tipler ana hatlarıyla şöyle tasnif edilir:</strong><br>
<strong>Asıl Tipler:</strong>&nbsp;<em>Karagöz, Hacivat</em><br>
<strong>Şive taklitleri yapan tipler:</strong>&nbsp;<em>Kastamonulu, Kayserili, Bolulu, Eğinli, Arap, Acem, Arnavut, Laz, Kürt, Rumelili, Muhacir, Ermeni, Yahudi, Rum, Frenk</em><br>
<strong>Hasta Tipler:</strong>&nbsp;<em>Beberuhi, Tiryaki, Kekeme, Altıkulaç, Sarhoş, Deli</em><br>
<strong>Diğer Tipler:</strong>&nbsp;<em>Çelebi, Köçek, Zenne</em></p>
<h3><span style="color: #000080">Orta Oyunu</span></h3>
<p>Seyircilerle çevrilmiş bir alanda, yazılı bir metne bağlı kalmadan ve doğaçlama (<strong>tuluat</strong>) yoluyla oynanan bir oyundur. Pişekar ve Kavuklu oyunun temel kişileridir. Halkın ortak malıdır.</p>
<p>Oyunların güldürme unsurları karşılıklı konuşmalardaki söz oyunları, hazır cevaplılık, yanlış anlamalar ve yöresel konuşmaların taklitleridir. Oyunda Karagöz ile Kavuklu’nun; Pişekâr ile Hacivat’ın bütün özellikleri aynıdır. Karagöz ile Orta oyunun farkı ise, Karagöz’ün perdede, Orta Oyun’un meydanda oynanmasıdır. Yani Orta Oyunu canlı kişilerle oynanırken Karagöz’de tasvirlerin gölgesi oynatılır.</p>
<h3><span style="color: #000080">Meddah</span></h3>
<p><strong><span style="color: #000000">»</span></strong> Arapça methedici anlamına gelen&nbsp;<strong>meddah</strong>, taklitler yapıp hoş hikâyeler anlatarak halkı eğlendiren halk sanatçısıdır.<br>
<strong><span style="color: #000000">»</span></strong> Meddahlık için tek kişili tiyatro denebilir. Meddahlar, günümüzün şovmenlerine ve stand-up sanatçılarına benzer.<br>
<strong><span style="color: #000000">»</span></strong>Meddah, herkesin görebileceği bir yere oturarak bir öyküyü baştan sona, canlandırdığı kişileri ağız veya şive özelliklerine göre konuşturarak anlatır.<br>
<strong><span style="color: #000000">»</span></strong>Tamamen doğaçlamaya dayanır.<br>
<strong><span style="color: #000000">»</span></strong>Meddahın kullandığı üç temel araç vardır: Bir sopa veya baston, boynuna attığı büyükçe bir mendil ve oturduğu sandalye. Mendili değişik tipteki kişilerin kıyafetini göstermek ve ağzını kapatarak seslerini taklit etmek, değişik başlıklar yapmak için kullanır. Sopadan da oyunu başlatmak, seyirciyi susturmak, değişik sesler çıkarmak ve saz, süpürge, tüfek, at gibi varlıkları canlandırmak için yararlanır.<br>
<strong><span style="color: #000000">»</span></strong>Meddah bir beyitle konuya girer. Gösterisinin bitişinde özür diler. Oyundan çıkarılacak dersi (kıssayı) bildirir.</p>
<h3><span style="color: #000080">Köy Seyirlik Oyunu</span></h3>
<p><strong>Köy seyirlik oyunları</strong>, adı üzerinde seyirlik oyunlardır. Tıpkı orta oyunumuzda olduğu gibi bu oyunlar da genellikle köyün ortasında, köy meydanında oynanır. Seyirciler çepeçevre oyuncuları çevreler.</p>
<p>Oyuncu – seyirci ayrılığı hem vardır hem yoktur. Oyuncuları oyuna seyirciler hep beraber hazırlar. Bir tas, bir şapka, bir baston, bir deve, bir sopa, bir tüfek olabilir. Sırası gelen oyuncu seyirci içinden çıkarak oyuna katılır, oyundaki görevi bittikten sonra yeniden seyircilerin arasına karışır. Köy seyirlik oyunlarında da orta oyununda ve meddahta olduğu gibi doğaçlamaya büyük önem verilir.</p>
</div>
<div class="prevNextPosts">
<div class="prev container"></div>
</div>
