
<h1><span style="color: #ff0000">Günlük/Blog</span></h1>

<h3><span style="color: #000080"><a name="1"></a>Günlük Nedir?</span></h3>
<p>Kişilerin yaşadıkları olayları, olaylarla ilgili duygu, düşünce ve izlenimlerini, hayallerini günü gününe tarih belirterek yazdıkları yazı türüdür.</p>
<p>Günlükler insanın dertlerini, kederlerini, sevinçlerini kısaca tüm duygularını yansıtır. Günlük tutmak bir nev’i kişinin içsel konuşmasıdır.</p>
<p>Siyasî, askerî, edebî alanlarda ünlü kişilerin tuttuğu günlükler, insanın iç dünyasını kurgusuz bir biçimde sergileyerek günlüğün sahibine ilişkin ayrıntılı bilgilere birinci elden ulaşmamızı sağladıkları gibi, yazıldıkları dönemin önemli olaylarına ilişkin tarihsel belgeler olarak da önem kazanırlar.</p>
<p><span style="text-decoration: underline">Özellikleri<br>
</span>» Günlük, yazanın yaşadıklarını yansıtır, bir düşünceyi ispatlama kaygısı yoktur.<br>
» Günlüklerde, yazının kaleme alındığı tarih ve yer belirtilir.<br>
» Kimi günlükler tarihî olayları aydınlatma özelliğine sahiptir.<br>
» Yaşananlar yalın ve içten bir üslupla kaleme alınır. Dil, sanatsal ya da göndergesel işlevde kullanılabilir.<span style="text-decoration: underline"><br>
</span></p>
<h3><span style="color: #000080"><a name="2"></a>Blog Nedir?</span></h3>
<p>İnsanların, ileri düzey teknik bilgilere sahip olmadan, duygu ve düşüncelerini, istedikleri bilgileri yazı, grafik, ses, resim, video vb. ile destekleyerek yazdıkları günlüğe benzer İnternet sitelerine blog denir. Bloglarda insanlar, diledikleri zaman yazabilir. Blogların, kendi içinde kişisel, kurumsal, temasal bloglar ve topluluk blogları olmak üzere çeşitli türleri vardır.</p>
<p><span style="text-decoration: underline">Özellikleri</span><br>
» Kişisel web sayfası olan blog, insanların birbiriyle paylaşmak istediği yazı, yorum, video vb. içeriklerin sıralandığı web tabanlı yayındır.<br>
» “Web” ve “log” sözcüklerinin birleşiminden oluşan “weblog”un kısaltılmış şeklidir<br>
» Bloglar; eğitim, siyaset, ekonomi, kültür, sanat vb. alanlarda yaygın bir şekilde kullanılır.<br>
» Blog, günlüğün Genel Ağ ortamına taşınmış hâlidir.<br>
» Kişisel bloglar günlük amaçlı kullanılır.<br>
» Blogda paylaşımlar genellikle güncelden geçmişe doğru sıralanır.<br>
» Genellikle her paylaşımın sonunda gönderenin adı yer alır.</p>
</div>