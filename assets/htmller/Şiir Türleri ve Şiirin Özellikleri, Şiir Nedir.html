<div class="yazi">
<div class="baslik"><h1 style="color:#0000ff">Şiir Türleri ve Şiirin Özellikleri, Şiir Nedir?</h1></div>
<div class="icerik"><div class="bialty-container"><p>Şiir; ritimle, ahenk unsurlarıyla, ses uyumuyla <strong>estetik haz</strong> oluşturan bir edebi türdür. Şiir <strong>imge</strong>ye,<strong> çağrışım</strong>lara ve <strong>düş gücüne</strong> dayanır. Ahenkli, coşkulu bir söyleyişi vardır. Şiir kendine özgü dili olan estetik bir türdür. </p>
<h2 id="siir-dili">Şiir Dili ve Özellikleri</h2>
<ul>
<li>Şiir dili konuşma dilinden uzaktır, <strong>sanatlı </strong>bir dili bulunmaktadır.</li>
<li>İnsanların şiiri sanatlı söyleyişleri, farklı tamlamalar kullanmaları, <strong>mecazlar </strong>ve <strong>söz sanatlarıyla </strong>birlikte oluşturdukları yapı şiir dilidir.</li>
<li>İnsanın hayal gücünün sınırsızlığını kaynak edinen şiirin konuları da sınırsızdır. İnsanlar istediği konuda şiirler yazabilir.</li>
<li>Şiirde <strong>imge </strong>ve <strong>çağrışımlar </strong>oldukça önemli bir yer tutar.</li>
</ul>
<h3>İmge (<strong>Alışılmamış Bağdaştırma</strong>)</h3>
<ul>
<li>İmge kelimesi TDK’ye göre “Zihinde tasarlanan ve gerçekleşmesi özlenen şey, hayal” anlamına gelmektedir.</li>
<li>Şairin duygu ve düşüncelerini akıl gücüyle, kendine özgü biçimde oluşturduğu dile imge denir.</li>
<li>Şair hayal gücüyle birlikte kelimelere, kavramlara anlamlarından farklı bir anlam yüklemesi ve çeşitli çağrışımlar oluşturması alışılmamış bağdaştırmadır.</li>
<li>İmgeler oluşturulurken <strong>mecaz</strong>lardan ve<strong> söz sanatları</strong>ndan yararlanılır.</li>
</ul>
<h4>İmge Örnekleri</h4>
<ul>
<li><strong>Örnek</strong> <strong>1</strong>: kızıl ölüm, puslu gelecek, parlak hayal…</li>
<li><strong>Örnek</strong> <strong>2</strong>: Rüzgâr uzak karanlıklara sürmüş yıldızları / Mor kıvılcımlar geçiyor dağınık yalnızlığımdan</li>
<li><strong>Örnek</strong> <strong>3</strong>: Hayat bir ölümdür aşk bir uçurum / Ben geldim geleli açmadı gökler</li>
</ul>
<h2 id="nazim-birimleri">Şiir Nazım Birimleri</h2>
<p>Şiirdeki dizelerin oluşturduğu biçime nazım birimi denir. Nazım birimleri dize sayılarına göre adlandırılır.</p>
<h3>Dize (Mısra)</h3>
<p>Şiirdeki her bir satıra dize (mısra) denir.<strong> En küçük nazım birimi</strong> dizedir.</p>
<h4><strong>Örnek</strong></h4>
<blockquote class="wp-block-quote">
<p>Açılan bir gülsün sen yaprak yaprak (<strong>birinci dize</strong>)<br>Ben aşkımla bahar getirdim sana (<strong>ikinci dize</strong>)</p>
</blockquote>
<h3><strong>Beyit (İkilik)</strong></h3>
<p><strong>İki </strong>dizeden oluşan bir anlam bütünlüğü oluşturan bölümdür. <strong>Divan edebiyatında </strong>yaygın olarak kullanılmıştır.</p>
<h4>Örnek</h4>
<blockquote class="wp-block-quote">
<p>Açılan bir gülsün sen yaprak yaprak <br>Ben aşkımla bahar getirdim sana (<strong>bir beyit</strong>) </p>
</blockquote>
<h3>Dörtlük</h3>
<p><strong>Dört </strong>dizeden oluşan bir anlam bütünlüğü olan bölümdür. <strong>Halk edebiyatında </strong>sıkça kullanılmıştır.</p>
<h4>Örnek</h4>
<blockquote class="wp-block-quote">
<p>Açılan bir gülsün sen yaprak yaprak<br>Ben aşkımla bahar getirdim sana;<br>Tozlu yollarından geçtiğim uzak<br>İklimden şarkılar getirdim sana. (<strong>bir dörtlük</strong>)</p>
</blockquote>
<h3>Bent</h3>
<p><strong>Üç veya daha fazla</strong> dizeden oluşan bölümlerdir.</p>
<h4>Örnek</h4>
<blockquote class="wp-block-quote">
<p>Monna Rosa, siyah güller, ak güller<br>Gülce’nin gülleri ve beyaz yatak<br>Kanadı kırık kuş merhamet ister<br>Ah, senin yüzünden kana batacak<br>Monna Rosa, siyah güller, ak güller (<strong>bir bent</strong>)</p>
</blockquote>
<h2>Şiirlerin Nazım Biçimi</h2>
<p>Şiirin nazım birimi, ölçüsü ve uyak örgüsüne bağlı olarak kazandığı genel biçim özelliklerine nazım biçimi nedir.</p>
<h3>Türk Şiirinde Kullanılan Nazım Biçimleri</h3>
<ul>
<li><strong>Halk Edebiyatı Şiiri:</strong>
<ul>
<li>Anonim halk şiirinde; mâni ve türkü</li>
<li>Aşık tarzı halk şiirinde; koşma, semai, varsağı, destan</li>
</ul>
</li>
<li><strong>Divan Edebiyatı Şiiri:</strong>
<ul>
<li>Beyitlerle kurulanlar; gazel, kaside, mesnevi, kıt’a, müstezat</li>
<li>Bentlerle kurulanlar; tuyuğ, rubai, murabba, şarkı, muhammes, terkibibent, terciibent</li>
</ul>
</li>
<li><strong>Batı Etkisindeki Türk Şiiri:</strong>
<ul>
<li>Sone, terzarima, triyole, balat, serbest nazım</li>
</ul>
</li>
</ul>
<h2 id="nazim-turu">Nazım Türü</h2>
<p>Nazım türü şiirin işlediği konuya ve temaya göre belirlenir.</p>
<h3>Türk Şiirinde Kullanılan Nazım Türleri</h3>
<ul>
<li><strong>İslamiyet Öncesi Türk Şiiri:</strong>
<ul>
<li>Sagu, koşuk, destan</li>
</ul>
</li>
<li><strong>Halk Edebiyatı Şiiri:</strong>
<ul>
<li>Aşık tarzı halk şiirinde; güzelleme, koçaklama, taşlama, ağıt</li>
<li>Anonim halk şiirinde; ninni, ağıt</li>
<li>Dini-tasavvufi halk şiirinde; ilahi, nefes, deme, nutuk</li>
</ul>
</li>
<li><strong>Divan Edebiyatı Şiiri:</strong>
<ul>
<li>Tevhit, münacaat, naat, mersiye, methiye, hicviye, fahriye </li>
</ul>
</li>
</ul>
<h2>Şiirdeki Bazı Unsurlar</h2>
<h3>Söyleyici</h3>
<p>Her şiirde şairin belirlediği bir <strong>söyleyici </strong>vardır. Şiirde konuşan kişi ya da varlıktır. Bu kişi ya da varlık <strong>kurgusal</strong>dır. Şiir okunurken bizim ses tonumuza ve okuma tarzımıza etkide bulunarak şiiri daha etkili okumamızı sağlar.</p>
<h3>Mahlas</h3>
<p>Divan şairleri kendi isimlerini şiirlerde kullanmazlar kendilerine bir <strong>takma ad </strong>bulurlar ve o takma adı kullanırlar. Bu takma adlara mahlas denir. Şairler genellikle mahlaslarını son beyitte söyler.</p>
<p><strong>Örnek: </strong>Mehmet adlı şair Fuzuli mahlasını kullanmaktadır.</p>
<blockquote class="wp-block-quote">
<p><strong>Fuzûlî </strong>rind-i şeydâdır hemîşe halka rüsvâdır<br>Sorun kim bu ne sevdâdır bu sevdâdan usanmaz mı</p>
</blockquote>
<h3>Tapşırma</h3>
<p>Halk şiirindeki aşıkların mahlas almalarına ve kullanmalarına <strong>tapşırma </strong>denir. Aşıklar genellikle son dörtlükte mahlaslarını kullanır.</p>
<p><strong>Örnek:</strong> Ozan adlı aşık Köroğlu mahlasını kullanmıştır.</p>
<blockquote class="wp-block-quote">
<p><strong>Köroğlu</strong>’nun bağrı yandı<br>Yanıp sînene dayandı<br>Herkesin dostu uyandı<br>Uyan gözü mestan uyan</p>
</blockquote>
<h2 id="siirde-tema-ve-konu">Şiirde Tema ve Konu</h2>
<p>Her eserin bir yazılış amacı olduğu gibi şiirlerin de bir yazılış amacı vardır. Şiirde okuyucuya verilmek istenen mesaja “<strong>tema</strong>” adı verilir. Şiirlerde anlatılanlar insanların duygu ve düşünceleridir. Şiirlerin genel olarak teması insanların duyguları olmaktadır. Şiirlerde sıkça; <strong>aşk, yalnızlık, sevgi, özlem, doğa, mutluluk, hüzün, gurbet, ölüm</strong> gibi temalar işlenir. Şiirde işlenen tema soyut bir kavramdır. Soyut olan temanın somutlaştırılmasıyla <strong>konu </strong>oluşur. </p>
<p>Şiirlerde bir tema birçok şair tarafından işlenebilir. Her bir şiirin birbirinden farkı vardır çünkü her şiiri farklı bir şair yazmaktadır ve her şairin bir konuya bakış açısı, duyguları, düşünceleri farklıdır. Şiirdeki temayı en çok etkileyen faktörler dönem ve şairlerdir.</p>
<p><strong>Örnek:</strong> Bu şiirin teması<strong> </strong>“<strong>memleket özlemi</strong>“dir.</p>
<blockquote class="wp-block-quote">
<p>Uçun kuşlar uçun doğduğum yere<br>Şimdi dağlarında mor sümbül vardır<br>Ormanlar koynunda bir serin dere<br>Dikenler içinde sarı gül vardır</p>
</blockquote>
<h2 id="siir-turleri">Şiir Türleri</h2>
<p>Şiirler konularına göre; lirik, pastoral, epik, didaktik ve satirik şiir olmak üzere 5′ ayrılır.</p>
<h3>Lirik Şiir</h3>
<ul>
<li><strong>Aşk, tabiat, özlem, sevgi, umut, gurbet, vatan, din, ölüm</strong> gibi konuların coşkulu bir edayla söylene şiirlerdir.</li>
<li>Eski Yunan’da “<strong>lir</strong>” adındaki müzik aletinden “lirik” adını almıştır.</li>
<li>Lirik şiirler, diğer şiir türlerinde daha çok üretilen, yazılan şiir türüdür.</li>
<li>Lirik şiirler okunduğunda insanları, heyecanlandıran, coşkulandıran bir şiir türüdür.</li>
<li>Türk edebiyatında <strong>koşma, semai, varsağı, ağıt, mersiye, ilahi, münacat </strong>gibi nazım şekilleri ve türleri lirik şiire örnektir.</li>
<li><strong>Divan edebiyatında lirik şairler:</strong>
<ul>
<li>Fuzuli</li>
<li>Nedim</li>
</ul>
</li>
<li><strong>Halk edebiyatında lirik şairler:</strong>
<ul>
<li>Yunus Emre</li>
<li>Karacaoğlan</li>
</ul>
</li>
</ul>
<h4>Lirik Şiir Örneği</h4>
<blockquote class="wp-block-quote">
<p>Açılan bir gülsün sen yaprak yaprak<br>Ben aşkımla bahar getirdim sana;<br>Tozlu yollarından geçtiğim uzak<br>İklimden şarkılar getirdim sana.</p>
</blockquote>
<h3>Pastoral Şiir</h3>
<ul>
<li><strong>Tabiat, doğa, bitkiler, kır yaşamı</strong> gibi konuları işleyen şiir türü pastoral şiirlerdir.</li>
<li>Pastoral kelimesi Latince “çobanlara ilişkin” anlamına gelen “<strong>pastoralis</strong>” kelimesinden türemiş bir kelimedir.</li>
<li>Pastoral şiirlere<strong> çoban şiiri</strong> (bukolik şiir) de denmektedir.</li>
<li>Süslü anlatımdan uzak daha <strong>sade </strong>şiirlerdir.</li>
</ul>
<h4>Pastoral Şiir Örneği</h4>
<blockquote class="wp-block-quote">
<p>Tam otların sarardığı zamanlar<br>Yere yüzükoyun uzanıyorum<br>Toprakta bir telaş, bir telaş<br>Karıncalar öteden beri dostum.</p>
</blockquote>
<h3>Epik Şiir</h3>
<ul>
<li><strong>Savaş</strong>, <strong>kahramanlık</strong>, <strong>yiğitlik </strong>gibi konuları işleyen şiir türü epik şiirlerdir.</li>
<li>Toplumda derin izler taşıyan savaş, göç, kıtlık, susuzluk gibi olaylar sonucu ortaya çıkan şiirlerdir.</li>
<li>Epik kelime olarak Yunanca destan anlamına gelen “<strong>epope</strong>” kelimesinden gelmektedir.</li>
<li>Epik şiirler okunduğunda insanı coşkulandırır.</li>
<li>Destanlar epik şiir türüne dahildir.</li>
<li>Halk edebiyatında <strong>koçaklama</strong>, <strong>destan</strong>, <strong>varsağı </strong>gibi nazım biçimleri epik şiir niteliği taşımaktadır.</li>
</ul>
<h4>Epik Şiir Örneği</h4>
<p>“BAYRAK” adlı şiir</p>
<blockquote class="wp-block-quote">
<p>Ey mavi göklerin beyaz ve kızıl süsü,<br>Kız kardeşimin gelinliği, şehidimin son örtüsü,<br>Işık ışık, dalga dalga bayrağım!<br>Senin destanını okudum, senin destanını yazacağım.</p>
<p>Sana benim gözümle bakmayanın<br>Mezarını kazacağım.<br>Seni selamlamadan uçan kuşun<br>Yuvasını bozacağım.</p>
</blockquote>
<h3>Didaktik (Öğretici) Şiir</h3>
<ul>
<li>Bir düşünce hakkında <strong>bilgi vermek, öğütlemek</strong> amacıyla yazılan şiirler didaktik (öğretici) şiirlerdir.</li>
<li>Süslü, sanatlı anlatımdan uzak <strong>sade</strong>, <strong>açık </strong>bir anlatıma sahiptir.</li>
<li>Didaktik kelimesi öğretici anlamındaki Yunanca “<strong>didaktios</strong>” kelimesinden gelmektedir.</li>
<li><strong>Dinî, ahlaki, felsefi, sosyal</strong> konularda yazılırlar.</li>
<li><strong>Manzum hikâyeler</strong> ve <strong>fabllar </strong>didaktik nitelik taşımaktadır.</li>
</ul>
<h4>Didaktik (Öğretici) Şiir Örneği</h4>
<blockquote class="wp-block-quote">
<p>İnsanlığa dürüst davran<br>İnsan küçük büyük evran<br>İnsanlara hakça davran<br>Koltuk sana baki değil</p>
</blockquote>
<h3>Satirik Şiir</h3>
<ul>
<li>İnsanları veya toplumları iğneleyici sözler ve alaylı ifadeler kullanarak eleştirmek için yazılan şiir türüdür.</li>
<li>Satirik şiirler; halk edebiyatında <strong>taşlama</strong>, divan edebiyatında <strong>hicviye (hiciv)</strong>, Batı etkisindeki Türk edebiyatında da <strong>yergi </strong>adıyla bilinmektedir.</li>
<li><strong>Edebiyatımızda satirik şiirin temsilcileri:</strong>
<ul>
<li> Nef’i</li>
<li>Şeyhi</li>
<li>Bağdatlı Ruhi</li>
<li>Seyrani </li>
<li>Kazak Abdal</li>
<li>Neyzen Tevfik</li>
<li>Ziya Paşa</li>
<li>Orhan Veli</li>
</ul>
</li>
</ul>
<h4>Satirik Şiir Örneği</h4>
<blockquote class="wp-block-quote">
<p>Söylersin de söz içinde şaşmazsın<br>Helâli haramı yersin seçmezsin<br>Nasibin kesilir de sular içmezsin<br>Akar çaylar senin olsa ne fayda</p>
</blockquote>
<h2 id="siir-ve-gelenek">Şiir ve Gelenek</h2>
<p>Şiir geleneği; dönemin sosyal, siyasal özellikleri, şairlerin kullandıkları dil, alışkanlıklar, kültür, töre, anane gibi unsurların nesilden nesle aktarımı ile oluşur. Gelenek kavramı bir nesilden sonraki nesle aktarılan kültürel özellikler, alışkanlıklar, davranış biçimlerinin bütününe denir. </p>
<p>Şiirde bir gelenek olabilmesi için geleneğin bir geçmişi, etki gösterdiği dönem olmalıdır. Döneminde etkili konu, tema, biçim özelliklerinin bir kullanış alışkanlığı olmalıdır. Şiir geleneği dönemindeki şairlerin şiir anlayışları, kullandıkları dil ve biçim özellikleri ile oluşur.</p>
<p><strong>Türk edebiyatında halk şiiri, divan şiiri ve modern şiir olmak üzere 3 şiir geleneği bulunmaktadır:</strong></p>
<h3>Halk Şiiri Geleneği ve Özellikleri</h3>
<ul>
<li>Halk şiiri geleneği <strong>Türklerin İslamiyet’i kabulü </strong>sonrasında gelişmiş bir edebiyat geleneğidir. </li>
<li>Kullanılan dil <strong>sade</strong>dir.</li>
<li>Şairler öğrenim görmemiştir.</li>
<li>Halkın, toplumun içinden doğmuş bir edebiyat geleneğidir.</li>
<li><strong>Aşk, doğa, ayrılık, özlem, ölüm, din, tasavvuf, toplumsal yaşam</strong> konu ediliştir.</li>
<li>Nazım birimi olarak <strong>dörtlük</strong>, ölçü olarak <strong>hece ölçüsü</strong>,<strong> </strong>nazım niçimi olarak <strong>koşma, semai, varsağı, destan, ilahi, nefes, mani, türkü</strong> kullanılmıştır.</li>
<li><strong>Kafiye</strong>ye önem verilmiştir ve genellikle yarım kafiye kullanılmıştır.</li>
<li>Şiirler genellikle <strong>saz </strong>ile birlikte söylenmiştir.</li>
<li>Şiiler genellikle <strong>doğaçlama </strong>söylenmiştir.</li>
<li>Halk şiirinde konu biçimden daha önemlidir.</li>
<li>Deyim, atasözü, ve halk söyleyişlerine sıkça yer verilmiştir.</li>
<li>Halk şiirinde <strong>usta-çırak </strong>ilişkisi bulunmaktadır.</li>
<li><strong>Halk şiirinin temsilcileri:</strong>
<ul>
<li>Karacaoğlan </li>
<li>Âşık Seyrani</li>
<li>Pir Sultan Abdal</li>
<li>Dadaloğlu</li>
<li>Yunus Emre</li>
<li>Kaygusuz Abdal</li>
<li>Erzurumlu Emrah</li>
<li>Gevheri</li>
<li>Âşık Veysel</li>
<li>Murat Çobanoğlu</li>
<li>Âşık Reyhani</li>
<li>Âşık Şeref Taşlıova</li>
<li>Âşık Mahzuni</li>
</ul>
</li>
</ul>
<p><strong>Halk şiiri anonim, aşık tarzı ve tekke olmak üzere 3 farklı koldan gelişmiştir.</strong></p>
<ol>
<li><strong>Anonim Halk Şiiri:&nbsp;</strong>Söyleyeni belli olmayan, halkın ortaya koyduğu ürünlerdir. En çok kullanılan biçimleri; <strong>mani, türkü, destan, bulmaca, tekerleme </strong>ve <strong>ninni</strong>dir.</li>
<li><strong>Aşık Tarzı Halk Şiiri:&nbsp;</strong>Din dışı konuları işleyen ve “âşık” denen saz şairleri tarafından söylenen şiirlerdir. Bu edebiyatta koşma, semaî, varsağı, destan, nazım biçimleri; <strong>güzelleme, koçaklama, taşlama </strong>ve <strong>ağıt</strong> gibi nazım türleri kullanılmıştır.</li>
<li><strong>Tekke (Tasavvuf) Şiiri:</strong> Dini-tasavvufi konuların işlendiği şiirlerdir. Bu geleneğin en çok kullanılan nazım biçimleri <strong>ilahi, nefes, nutuk, şathiye, devriye </strong>ve <strong>deme</strong>dir.</li>
</ol>
<h4><strong>Halk Şiiri Örneği</strong></h4>
<p>Karacaoğlan’ın “Bir Ayrılık Bir Yoksulluk” adlı şiiri</p>
<blockquote class="wp-block-quote">
<p>Vara vara vardım ol kara taşa<br>Hasret ettin beni kavim kardaşa<br>Sebep ne gözden akan kanlı yaşa<br>Bir ayrılık bir yoksulluk bir ölüm</p>
<p>Nice sultanları tahttan indirdi<br>Nicesinin gül benzini soldurdu<br>Nicelerin gelmez yola gönderdi<br>Bir ayrılık bir yoksulluk bir ölüm</p>
</blockquote>
<h3>Divan Şiiri Geleneği ve Özellikleri</h3>
<ul>
<li>Toplumun aydın kesimine hitap ettiği için “<strong>Klasik Türk Edebiyatı</strong>” adıyla da anılmaktadır.</li>
<li>Kullanılan dil Osmanlıcadır, ancak <strong>Arapça ve Farsça tamlamalar</strong> kullanıldığı için divan şiirleri <strong>ağır</strong>, <strong>süslü </strong>şiirlerdir.</li>
<li>Divan şiirinde ölçü olarak <strong>aruz ölçüsü</strong>, nazım biçimi olarak <strong>kaside, gazel, mesnevi, murabba, terkib-i bend, rubai, şarkı</strong> kullanılmıştır.</li>
<li>Şiirler konularına göre adlandırılmaktadır, başlıkları yoktur.
<ul>
<li>Ölüm teması işleyen şiirlere <strong>mersiye</strong></li>
<li>Peygamberlerin erdemlerini anlatan şiirlere <strong>naat</strong></li>
<li>Tanrıya yakarmayı, dilenmeyi işleyen şiirlere <strong>münacaat</strong></li>
<li>Allah’ı, kainatı, yaratılışı anlatan şiirlere <strong>tevhid</strong></li>
<li>Şairin kendini övdüğü şiirlere <strong>fahriye</strong></li>
<li>Şairin eleştirdiği, iğneleyici sözler kullandığı şiirlere <strong>hiciv&nbsp;</strong>denir.</li>
</ul>
</li>
<li>Divan şiirlerinde aşk konuşu çok işlenmiştir ancak bu aşk platonik bir aşktır ve sevgili de hayalidir.</li>
<li>Divan şiirinde konudan çok <strong>biçim güzelliği </strong>önemlidir.</li>
<li>Şiirlerde <strong>mecazlı</strong>, <strong>süslü</strong>, <strong>sanatlı </strong>bir anlatım hakimdir.</li>
<li><strong>Divan şiirinin temsilcileri:</strong>
<ul>
<li>Fuzuli</li>
<li>Baki</li>
<li>Nedim</li>
<li>Nef’i</li>
<li>Nabi</li>
<li>Şeyh Galip&nbsp;</li>
</ul>
</li>
</ul>
<h4>Divan Şiiri Örneği </h4>
<p>Fuzuli’ye ait bir beyit</p>
<blockquote class="wp-block-quote">
<p>Aşka ta düştün Fuzûlî çekmedin dünyâ gamın<br>Bil ki kayd-i aşk imiş dâm-i ta’alluktan necât</p>
<p>(Günümüz Türkçesi)</p>
<p>Aşka düştün de Fuzûlî çekmedin dünya gamını<br>Bil ki aşka bağlanmakmış dünya bağından kurtuluş </p>
</blockquote>
<h3>Modern Şiir Geleneği ve Özellikleri</h3>
<ul>
<li>Cumhuriyetin ilk 50 yılındaki sanat ve edebiyattaki yenilikler ve bazı şairlerin eski geleneklerdeki bazı unsurlardan yararlanmasıyla yeni bir edebiyat geleneği ortaya koyulmuştur. </li>
<li>Modern şiir geleneğinde ölçü, kafiye, redif gibi unsurlar önemsiz görülmüştür. <strong>Serbest ölçü </strong>kullanılmaktadır.</li>
<li>Modern şiirlerde <strong>imge </strong>önemli bir yer tutmaktadır.</li>
<li>Şiirlerde <strong>ses </strong>ve <strong>çağrışımlar </strong>önemlidir.</li>
<li>Modern şiirin konusu her şey olabilir. Konu sınırlaması yoktur.</li>
<li>Şiirin dili <strong>sade</strong>dir.</li>
<li>Kelimelerin dizilişi ve iç ahenk önemsenmektedir.</li>
</ul>
<h4>Modern Şiir Örneği</h4>
<p>Orhan Veli Kanık’ın “İstanbul’u Dinliyorum” şiirinin ilk kısmı</p>
<blockquote class="wp-block-quote">
<p>İstanbul`u dinliyorum, gözlerim kapalı<br>Önce hafiften bir rüzgar esiyor;<br>Yavaş yavaş sallanıyor<br>Yapraklar, ağaçlarda;<br>Uzaklarda, çok uzaklarda,<br>Sucuların hiç durmayan çıngırakları<br>İstanbul`u dinliyorum, gözlerim kapalı.</p>
</blockquote>
<h2>