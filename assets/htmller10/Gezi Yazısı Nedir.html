
<h2><span style="color: #ff0000">Gezi Yazısı Nedir?</span></h2>
<p>Bir kişinin gezip gördüğü yerler hakkında bilgi vermesi, kültürlerini, geleneklerini, coğrafi zenginliklerini, insanların yaşam biçimini edebi bir üslup içerisinde yazıya dökerek anlatmasına <strong>gezi yazısı</strong> denir. Eskiden gezi yazılarına Arapça kökenli gezen kişi anlamına gelen “<strong>Seyyah</strong>” kelimesinden türetilmiş “<strong>Seyahatname</strong>” denirdi.</p>
<p><strong>»</strong> Gezi yazılarında, gezilip görülen yerin bütün özellikleri ele alınır.<br>
<strong>»</strong> Gezilen yerin özellikle tarihî, coğrafî, tabiî ve sosyal nitelikleri belirgin şekilde anlatılır.<br>
<strong>»</strong> Gezi yazılarında gezginin dikkatini çeken ve farklı bir özellik gösteren insanlar, tarihî ve tabiî güzellikler, farklı kültürler gibi konular güncel olaylarla da bütünleştirilerek edebî bir üslupla yazıya geçirilir.<br>
<strong>»</strong> Gezi yazılarında ayrıca yörenin dil, din, inanç, âdet, gelenek, görenekleri incelenir. Bölgedeki insanların düşünce yapısı ortaya konur.<br>
<strong>»</strong> Bölge, okuyucunun daha iyi anlaması açısından başka bölgelerle kıyaslanır.<br>
<strong>»</strong> Yazar, gezisi esnasında birçok yer görür, birçok insanla tanışır; bunları hafızasında tutmak zor olduğu için gezi esnasında kısa notlar alır ve bunları hikâye eder.</p>
<p><strong>Türk edebiyatında yazılan önemli gezi yazıları :</strong></p>
<p><em>Seyahatname</em> – <strong>Evliya Çelebi</strong><br>
<em>Avrupa’da Bir Cevelan</em> – <strong>Ahmet Mithat Efendi</strong> (Batı tekniğine uygun ilk gezi örneği)<br>
<em>Hac Yolunda</em> – <strong>Cenap Şahabettin</strong><br>
<em>Avrupa Mektupları</em> – <strong>Cenap Şahabettin</strong><br>
<em>Frankfurt Seyahatnamesi</em> – <strong>Ahmet Haşim</strong><br>
<em>Anadolu Notları</em> – <strong>Reşat Nuri Güntekin</strong></p>
<p>Gezi yazılarında gezilen yerlerle ilgili gözlemler yansıtılırken özne dış dünyadır. Anılarda ise kişi yaşadıklarını veya tanık olduklarını anlatır.</p>
