
<h2><span style="color: #ff0000">Haber Yazısı</span></h2>
<p>Bir olay ya da olgu üzerine edinilen bilgiye <strong>haber</strong> denir. Bu bilginin gazete, dergi gibi yayın organlarıyla ya da radyo, televizyon gibi iletişim araçlarıyla topluma sunulmak üzere yazılı metin hâline getirilmesine de <strong>haber yazısı</strong> adı verilir.</p>
<p><strong>»</strong> Haber yazılarının günlük ve önemli olması gerekir.<br>
<strong>»</strong> Haberler doğru olmalıdır.<br>
<strong>»</strong> Kolay anlaşılır; akıcı, açık ve duru olmalıdır.<br>
<strong>»</strong> Haber yazıları toplumun büyük bir kısmını ilgilendirmelidir.<br>
<strong>»</strong> Yazan kişi anlattıkları karşısında tarafsız kalmalı, yorumdan kaçınmalıdır.<br>
<strong>»</strong> Yanlış anlaşılmalara yer verecek cümlelerden kaçınılmalıdır.<br>
<strong>»</strong> Anlatılanlar ilgi çekici olmalıdır.</p>
<p>5N 1K (ne, niçin, nasıl, nerede, ne zaman, kim) ifadesi haber yazıları oluşturmada önemlidir. Haber yazıları, 5N lK’da yer alan sorulara verilen cevaplarla genişler.</p>
<p>Haber planı, tersine dönmüş piramit diye bilinir. Tersine dönmüş piramitte, haberin giriş bölümünde olay birkaç cümle ile özetlenir. Gelişme bölümünde sözü uzatmadan gerekli ayrıntılar verilir. Sonuç bölümünde ise olayın etkisi, olaya el koyma anlatılır. Haber ilginç olmalıdır. Haberin başlığı da ilginç olmalı, başlığa gözü takılan okuyucu, gerisini okumak için can atmalıdır. Haber duyulmamış olmalıdır. Okuyucu duyduğu bir olayı ikinci kez okumaz. Haber önemli olmalıdır. Haberin ilgilendirdiği okuyucu kitlesi çok olmalıdır. Haber doğru olmalıdır. Muhabir haberi tarafsız yazmalı, habere yorum katmamalıdır. Yorum köşe yazarlarının işidir. Haber yazılarında, muhabir okuyucuyu haberle başbaşa bırakmalı, okuyucusuna kendi varlığını hissettirmemelidir.</p>
