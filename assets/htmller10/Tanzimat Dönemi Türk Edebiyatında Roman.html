
<h2><span style="color: #ff0000">Tanzimat Dönemi Türk Edebiyatında Roman</span></h2>
<p>Tanzimat Edebiyatı, 1860 ile 1895 yılları arasını kapsayan bir edebi dönem olarak karşımıza çıkar. Bu dönemde özellikle gazetenin gelişiyle birlikte roman, öykü, tiyatro, deneme ve makale gibi türlerde önemli değişimler gözlenmiştir. “Tanzimat Dönemi’nde Roman” edebiyatımızın yeni bir kimliğe kavuşması noktasında önemli bir alan olmuştur.</p>
<p>Bu dönem romanlarında işlenen başlıca konular, batılılaşmanın yanlış anlaşılması, aşk, kadınla erkek arasındaki eşitsizlik, kadının toplumdaki yeri, kölelik ve tarihsel olaylardır.</p>
<p>Tanzimat yazarları romanın gerçeği vermesi gerektiği görüşündedirler. Çünkü amaçlar toplumsal yarar sağlamaktır. Özellikle Namık Kemal, tiyatro oyunu için düşündüğünü roman için de yineler. Ona göre roman, toplumsal yarar sağlamak için bir araçtır; yararlı bir eğlencedir.</p>
<p>Bu dönem romanlarında romantizm, realizm ve natüralizm gibi edebi akımlar etkili olmuştur. Ahmet Mithat, Namık Kemal gibi yazarlar romantizm akımının etkisiyle günlük ve toplumsal olayları eserlerinde işleyerek sosyal sorunları ele almışlardır. Recaizade Mahmut Ekrem, Sami Paşazâde Sezâî ve Nabizâde Nazım gibi sanatçılar ise realizm ve natüralizm akımlarının etkisiyle romanlarında daha gerçekçi olayları ele almışlardır.</p>
<p><strong>Tanzimat Dönemi Roman Özellikleri</strong></p>
<p>» Roman Şemsettin Sami ile başlamış Ahmet Mithat ile gelişmiştir.<br>
» Konular günlük yaşamdan veya tarihten alınmıştır.<br>
» Duygusal ve acıklı konular tesadüfi aşklar ön plandadır.<br>
» Bireyi eğitme, toplumu düzeltme amacı güdülmüştür.<br>
» Gözleme yer verilmiş, gerçekçi bir bakış açısı sergilenmiştir.<br>
» Anadolu ihmal edilmiş, İstanbul ve çevresi işlenmiştir.<br>
» Hikaye ve romanlar teknik ve kompozisyon bakımından ilk olmanın eksikliklerini taşıdıklarından roman tekniği zayıftır.<br>
» En önemli temalar, Fransız İhtilali ile dünyaya yayılan “vatan, özgürlük, adalet, milliyetçilik ve esaret”tir.<br>
» Kişiler genelde tek yönlü; iyiler hep iyi, kötüler hep kötüdür.<br>
» Yazarlar eserlerinde kişiliğini gizlememiş, hatta yer yer olayın akışını keserek okuyucuya bilgi ve öğüt vermişlerdir.<br>
» İkinci kuşak sanatçıları realizmin etkisiyle gözleme önem vermişler, daha gerçekçi bir tarzla eserlerini yazmışlardır.</p>
<p>Tanzimat Dönemi’nde Yazılmış Romanlar (Tanzimat Dönemi Romanları)(Tanzimat Dönemi Romanlarda İlkler)</p>
<p><strong>İlk yerli roman:</strong> Taaşşuk-ı Talat ve Fitnat (Şemsettin Sami)<br>
<strong>İlk edebi roman:</strong> İntibah (Namık Kemal)<br>
<strong>İlk tarihi roman:</strong> Cezmi (Namık Kemal)<br>
<strong>İlk köy romanı:</strong> Karabibik (Nabizade Nazım)<br>
<strong>İlk realist roman:</strong> Araba Sevdası (Recaizade mahmut Ekrem)</p>
