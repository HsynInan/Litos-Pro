</p>
<h1><span style="color: #ff0000">18. Yüzyıl – 19. Yüzyıl Felsefesi</span></h1>

<p>Bu dönem felsefesi aynı zamanda Aydınlanma felsefesi olarak da bilinir. Bu dönemde etkin olarak kullanılan akıl, dönemin bir isminin de “Akıl Çağı” olarak isimlendirilmesine yol açmıştır. Bu dönemin felsefesinin oluşmasında;</p>
<p>• Fransız ihtilali<br>
• Sanayi devrimi etkili olmuştur.</p>
<p>Ayrıca 18. – 19. yüzyılda bilim ve sanayide yaşanan gelişmeler toplumsal yaşamı etkilemiş, bunun sonucunda felsefi anlayışlar toplumsal yaşayışı sorgulamaya yönelmiştir. Bu sorgulamalar insan ve toplum üzerinde yeni felsefi anlayışların ortaya çıkmasına yol açmıştır</p>
<p><span style="color: #000080"><strong>Fransız İhtilali :</strong> </span>Halk yoksulluk içindeyken kralın zenginliği Fransız İhtilali’nin görünen nedenidir. İhtilalin arkasındaki sebepler arasındaysa okuryazarlığın artması ve bağımsız yayınların desteklenmesiyle toplumda büyük bir değişim ve bu değişimi organize eden Fransız aydınları ve onların felsefi görüşleri vardır. Sosyal yaşayıştaki eşitsizlik ve adaletsizlik, aydınlanmayla oluşan özgürlük düşüncesiyle halk içinde krala karşı bir ayaklanma başlatmıştır. Bütün dünyayı etkileyen ihtilal, Fransa’da mutlak monarşinin yıkılması ve cumhuriyet rejiminin kurulmasıyla sonuçlanmıştır.</p>
<p><span style="color: #000080"><strong>Sanayi Devrimi:</strong></span> İngiltere’de başlayan Sanayi Devrimi, hızlı üretim yapan fabrikaların kurulmasını ve ulaşımın kolaylaşarak kültürel ve ekonomik etkileşimin artmasını sağlamıştır. Bilim ve teknolojideki gelişmeler ve ekonomik alana yönelik felsefi düşünceler bunların zeminini oluşturmuştur. Bu durum, bazı insanlara rahat yaşam gibi faydalı sonuçlar getirmiş ama diğer taraftan da devletler arası rekabeti artırıp savaş gibi kötü sonuçlara götürmüştür. Ham madde ve yeni pazar arayışları sömürgeciliği hızlandırmış ve ortalama bir asır sonra güçlü devletlerin rekabeti nedeniyle 1. Dünya Savaşı yaşanmıştır.</p>
<h3><span style="color: #0000ff"><a name="1"></a>Genel Özellikleri</span></h3>
<p><strong><span style="color: #000000">–</span> </strong>Özgürlüğü engelledikleri düşüncesiyle siyasi ve dinî otoritelere karşı gelinmiştir.<br>
<strong><span style="color: #000000">–</span> </strong>Düşünce özgürlüğü desteklenmiştir.<br>
<strong><span style="color: #000000">–</span> </strong>Laik bir dünya düzeni benimsenmiştir.<br>
<strong><span style="color: #000000">–</span> </strong>Aydın ve yazarlar sınıfı oluşmuştur.<br>
<strong><span style="color: #000000">–</span> </strong>Sanat, felsefe ve edebiyatta önemli eserler verilmiştir.<br>
<strong><span style="color: #000000">–</span> </strong>Deneye önem verilmiştir. İnsan merkeze alınmıştır.<br>
<strong><span style="color: #000000">–</span> </strong>Felsefede yeni ekoller çıkmıştır.</p>
<h3><span style="color: #0000ff"><a name="2"></a>Felsefede Yeni Ekoller</span></h3>
<p><span style="color: #000080"><strong>Bilginin Kaynağı</strong></span></p>
<p>Bilgiye yönelik temel problem, bilginin ne olduğu ve insanın onu nasıl elde ettiğidir. Bilgi üzerine yapılan tartışmalar, felsefenin iki ana akımı olan rasyonalizm ve empirizm üzerinden temellendirilir. Rasyonalizm, bilginin aprioriden (deneyimden bağımsız) sırf akılla oluştuğunu belirtirken empirizm, a posterioriden (deneyime bağlı) oluştuğunu ileri sürer. Bu iki görüşü uzlaştırmaya çalışan 18. yy. filozofu Kant ise bilginin akıl ve deneyimle oluştuğu görüşündedir. Bu açıdan rasyonalist filozoflardan Descartes (17. yüzyıl), empirist filozoflardan J. Locke (17–18. yüzyıl) ve iki akımı sentezleyen Kant’ın (18. yüzyıl) bilgi hakkındaki görüşleri önemlidir. Descartes’a göre bilgi, sonradan oluşan deneyimlerle değil doğuştan gelen aklın ilkeleriyle gerçekleşir. J. Locke, Descartes’ın doğuştancılık fikrine karşı çıkar ve bilginin doğuştan değil sonradan deneyimler aracılığıyla oluştuğunu belirtir. Kant, deneyim ve aklın bir arada kullanılmasıyla bilginin oluştuğunu düşünür.</p>
<p><span style="color: #000080"><strong>Birey – Devlet İlişkisi Problemi</strong></span></p>
<p>Bu dönemde 17. yy felsefesinde etkili olan mutlak monarşik devlet anlayışına karşı çıkılır. Locke, Montesguieu, Rousseau bu dönemde siyaset felsefesi üzerine görüşler ileri süren filozoflardır.</p>
<p><span style="text-decoration: underline"><strong>J.Locke’un Devlet Görüşü :&nbsp;</strong></span><br>
<b><span style="color: #000000">–</span> </b>Hobbes gibi insan doğasından yola çıkar, toplumsal sözleşmeyi kabul eder ama düşüncelerinin sonucunda mutlak monarşiye varmaz.<br>
<b><span style="color: #000000">–</span> </b>Doğal durumda insanlar özgürdü.<br>
<b><span style="color: #000000">–</span> </b>Değişen ve gelişen toplumsal yaşamda kargaşaya sebebiyet vermemek için insanlar Toplumsal Sözleşme ile hukuksal güvence adına gücünü devlet denilen mekanizmaya devretmiştir.<br>
<b><span style="color: #000000">–</span> </b>İnsanlar Toplumsal Sözleşmeyi barış için değil, uygar yaşamın avantajlarından yararlanmak için yapmışlardır.<br>
<b><span style="color: #000000">–</span> </b>Yardımlaşma ve işbirliği ilişkilerini sürdürmek için mutlak özgürlüklerinden vazgeçmişlerdir.<br>
<b><span style="color: #000000">–</span> </b> Ayrıca Locke “Güçler Ayrılığı” ilkesini ortaya koymuştur. (Yasama- Yürütme – Yargı)<br>
<b><span style="color: #000000">–</span> </b>Devlet yapay bir kurumdur.</p>
<p><span style="text-decoration: underline"><strong>Montesquieu’nun Devlet Görüşü :&nbsp;</strong></span><br>
<b><span style="color: #000000">–</span> </b> Toplumu bilimsel olarak inceler. Gözlem ve deney yöntemini topluma uygular.<br>
<b><span style="color: #000000">–</span> </b> İki toplum arasındaki ilişkiyi düzenleyen hukukun Devletler Hukuku, devlet içindeki siyasi ilişkileri düzenleyen hukukun Siyasal Hukuk ve kişiler arası ilişkileri düzenleyen hukukun da Medeni Hukuk olduğunu belirtir.<br>
<b><span style="color: #000000">–</span> </b> Yasaların niteliğini, yapıldığı toplumun belirleyeceğini söyler.<br>
<b><span style="color: #000000">–</span> </b> İnsanın başkasının hakkını yemeden özgürce davranma yetisine sahip olduğunu belirten Montesquieu, bu özgürlüğün korunması için “Güçler Ayrılığı” ilkesini öne sürer.<br>
<b><span style="color: #000000">–</span> </b> Montesquieu, görüşleriyle günümüz devlet sistemini oluşturan ve güçler ayrılığını kuramlaştıran ilk düşünürdür.</p>
<p><span style="text-decoration: underline"><strong>J.J Rousseau’un Devlet Görüşü :</strong></span><br>
<b><span style="color: #000000">–</span> </b> Doğal durumda insan mutluydu, ancak toplumsal yaşam ve özel mülkiyetin ortaya çıkışıyla mutluluk bozuldu.<br>
<b><span style="color: #000000">–</span> </b>Toplumun yeniden düzenlenmesi için “toplumsal sözleşme” ile devletin kurulması gerekmiştir.<br>
<b><span style="color: #000000">–</span> </b>Devletin kaynağı, insanın doğasındaki eşitlik ve özgürlüktür.<br>
<b><span style="color: #000000">–</span> </b> Devletin görevi herkesin eşitliğini ve doğal hakları korumaktır.</p>
<p><span style="color: #000080"><strong>Ahlakın İlkeleri Problemi</strong></span></p>
<p><span style="text-decoration: underline"><strong>Kant’a göre;</strong></span><br>
<b><span style="color: #000000">–</span> </b>Bir eylemin değerini belirleyen niyettir.<br>
<b><span style="color: #000000">–</span> </b>Niyette kişisel çıkar olmayan eylemler iyidir.<br>
<b><span style="color: #000000">–</span> </b>Ahlak anlayışı ödev ahlakına dayanmalıdır.<br>
<b><span style="color: #000000">–</span> </b>Ahlakı eylemde belirleyici olan eylemin sonucu değil, eyleme temel olan niyettir.<br>
<b><span style="color: #000000">–</span> </b> Evrensel ahlak yasası oluşturulabilir.<br>
<b><span style="color: #000000">–</span> </b>Eylemine temel aldığın ilke herkes için yasa olacak şekilde olsun.</p>
<p><span style="text-decoration: underline"><strong>Bentham’a göre;</strong></span><br>
<b><span style="color: #000000">–</span> </b>Eylemde niyet değil, sonuç önemlidir.<br>
<b><span style="color: #000000">–</span> </b>Sonuçta bireyin kendisiyle birlikte çoğunluğun faydasına yönelik olan eylem iyidir ve mutluluğa yol açar.<br>
<b><span style="color: #000000">–</span> </b>İnsan eyleminde haz ve acıyı düşünerek, hangisi daha çok fayda getirecekse ona göre hareket eder.<br>
<b><span style="color: #000000">–</span> </b> İnsanın mutlu olması çevresiyle de ilgili olduğu için eylemlerde olabildiğince çok insanın faydası düşünülmelidir.<br>
<b><span style="color: #000000">–</span> </b> Utilitarizm ahlak öğretisinin kurucusudur.</p>
<p><span style="color: #000080"><strong>Varlığın Oluşu Problemi</strong></span></p>
<p>18. – 19. yy’da varlık üzerine görüşleriyle ünlü filozof Hegel’dir.</p>
<p><b><span style="color: #000000">–</span> </b>Hegel’e göre varlığın temelinde akılsal bir ilke olan “geist” yer alır.<br>
<b><span style="color: #000000">–</span> </b>Geist; Tanrı, akıl, tin olarak da adlandırılır. Tüm varlıkların ilk formu Geist’tir.<br>
<b><span style="color: #000000">–</span> </b>Hegel varlıkların oluşumunu diyalektik yöntemle açıklar.</p>
<p><strong>Diyalektik:</strong> Karşıt şeylerin çatışarak yeni şeyler oluşturmasının yöntemidir. Buna göre varlıklar tez, antitez, sentez sürecinden (diyalektik) geçerek oluşur. Özetle bir şeyin oluşması için karşıt varlıkların çatışması ve yeni bir senteze ulaşması gerekir.</p>
<p>&nbsp;</p></div>