
<h3><a name="1"></a><span style="color: #000080">Üretimi Etkileyen Beşeri Faktörler</span></h3>
<p><strong>Sermaye Birikimi:</strong> Sermaye (para) sanayi tesislerinin kurulması, gerekli araç gereçlerin temini ve çalışanların ücretlerinin ödenmesine kadar birçok alanda en gerekli ihtiyaçtır.</p>
<p><strong>İş Gücü Kaynakları:</strong> İnsan gücü olmadan kaynakların üretime dönüşmesi mümkün değildir. İş verimini; çalışanın eğitim ve uzmanlık durumu, hammadde ve malzeme kalitesi, teknolojinin düzeyi etkilemektedir.</p>
<p><strong>Tarımsal Faaliyetler:</strong> Tarım ve hayvancılık faaliyetleri ile temel besin ihtiyaçlarımızı karşıladığımız gibi sanayiye hammadde de sağlıyoruz. Tarım alanındaki gelişmeler, ürün kalitesi, üretim miktarı, ürün fiyatı ve dünya piyasasına uygunluğu üretim açısından önemlidir.</p>
<p><strong>Sanayinin Etkisi:</strong> Sanayinin gelişmesi insan gücüne olan ihtiyacı azaltmıştır. Kısa sürede dayanıklı ve depolanabilen mallar üretilmiştir. Ülkelerin doğal kaynaklarını işleyen ve birçok insanı istihdam eden sanayi, günümüzde ülkelerin ekonomisini yönlendiren en önemli sektördür. Sanayi kuruluşlarında üretimin kapalı mekânlarda yapılması ve iklim şartlarından etkilenmemesi, üretilen ürünlerin uzun ömürlü ve pazarlamaya yönelik olması nedeniyle önemli imkânlar sunmaktadır.</p>
<p><strong>Teknolojik Gelişme:</strong> Teknolojik gelişmeler sayesinde daha kısa sürede daha kaliteli, daha ucuz üretim gerçekleştirilmektedir. Teknolojik imkânları kullanarak ticari bağlantılar yapılmakta, insanlar ürünler hakkında bilgilendirilerek o mal ve hizmetleri almaya istekli hâle getirmek amaçlanmaktadır.</p>
<h3><a name="2"></a><span style="color: #000080">Dağıtımı Etkileyen Beşerî Faktörler</span></h3>
<p><strong>Ulaşım:</strong> Sanayi tesislerinin kuruluş aşamasında araç-gereçlerin, sonrasında hammaddenin fabrikalara taşınması ve ürün hâline geldikten sonra pazarlara nakledilmesi yaygın bir ulaşım ağı ile mümkündür. Bu nedenle sanayi kuruluşları, genellikle ulaşıma elverişli yerler ile limanların çevresinde konumlanmıştır. Hızlı ve ekonomik ulaşım nüfusun daha homojen dağılmasında oldukça etkilidir.</p>
<p><strong>İletişim:</strong> Üretilen malların tüketim yerlerine zamanında ulaştırılması için gerekli bağlantıların doğru bir şekilde kurulması ticari faaliyette oldukça önemlidir. Günümüzde ticari ilişkilerin yürütülmesinde iletişim maliyet avantajı, iş sürekliliği, bilgilere her an, her yerden hızlı bir şekilde erişim kolaylığı sağlar.</p>
<p><strong>Modern Pazarlama Teknikleri:</strong> Genel Ağ günümüzde önemli bir pazarlama aracı olarak ortaya çıkmıştır. Hem tüketiciler hem de işletmelere yönelik avantajları ile herkes tarafında kabul görerek hızla yayılmaktadır. Her türlü ticari bağlantılar yapılmakta, mal ve hizmetler hakkında insanlar bilgilendirilmektedir. Önemli bir ekonomi dalı hâline gelen pazarlama ile bir yandan tanıtım ve yönlendirme yapılmakta, bir yandan etkili<br>
satış yöntemleri ile tüketimin artması sağlanmaktadır.</p>
<p><strong>İnsan Kaynakları:</strong> İnsan, üretim, pazarlama ve dağıtım gibi her türlü ekonomik faaliyetin gerçekleşmesinde doğrudan etkilidir. Dağıtımın zamanında, güvenli ve hızlı yapılabilmesi için ulaşım araçlarının gelişmiş olması kadar, bu faaliyetleri gerçekleştirecek elemanlarında kalifiye olması önemlidir.</p>
<h3><span style="color: #000080"><a name="3">Tüketimi Etkileyen Beşeri Faktörler</a></span></h3><a name="3">
<p><strong>Temel İhtiyaçlar:</strong> Temel ihtiyaçların artması tüketimide artırır. Çünkü temel ihtiyaçlar zorunlu tüketim maddeleri olduğundan ertelemek mümkün değildir.</p>
<p><strong>Tanıtım, Reklam ve Kitle İletişim Araçları:</strong> İletişim teknolojisinin gelişimine ve değişimine bağlı olarak toplumsal yaşamı etkileyen, yönlendiren en önemli ögelerden biri, iletişim araçlarıyla kitlelere ulaşan reklamlardır. Ürünlerin reklamının iyi yapılması tüketimi artırmaktadır. Tanıtım ve reklam günümüzde bir sektör hâline gelmiştir.</p>
<p><strong>Moda:</strong> Satın alma alışkanlıkları üzerinde göz ardı edilemeyecek bir etkiye sahip olan moda, insanların başkalarından görüp beğendiklerini alma isteği uyandırmakta bu durum da tüketimi artırmaktadır.</p>
<p><strong>Gelir Düzeyi:</strong> İnsanların tüketimlerinde en önemli etkenlerden biri de gelir düzeyleridir. Gelir düzeyi yükseldikçe alma isteği artmakta ve daha fazla harcama yapılmaktadır. Gelir düzeyi düşük olan kişiler ancak temel ihtiyaçları için harcama yapmaktadırlar.</p>
<p><strong>Teknolojik Gelişmeler:</strong> İnsanla birlikte ortaya çıkan tüketim, zaman içerisinde yaşanan değişim ve dönüşümle yeni bir boyut kazanmıştır. Günümüzde teknolojinin gelişmesiyle birlikte cezbedici ürünlerin ortaya çıkması insanlarda alma isteği uyandırmaktadır. Tüketim araçlarının da değiştiği günümüzde artık yüz yüze alışverişlerin yerini birtakım paylaşım ağları aracılığıyla yapılan alışverişler almıştır.</p>
