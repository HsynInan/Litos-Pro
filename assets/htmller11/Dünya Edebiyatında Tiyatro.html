
<h2><span style="color: #ff0000">Dünya Edebiyatında Tiyatro</span></h2>
<p>Yunanca’da “seyirlik yeri” anlamına gelen “theatron”dan türetilmiş olan tiyatro, bir öyküyü sahne olarak ayrılmış bir yerde, oyuncuların söz ve hareketleriyle canlandırma sanatıdır. Tiyatronun kökleri ilkel toplulukların dinî törenlerine kadar uzanır. Bu yazımızda dünya edebiyatında tiyatro türünün gelişimini kısaca açıkladık.</p>
<p>Bu törenlerde kutsal sayılan varlıklar, taklit yoluyla canlandırılmaya çalışılmıştır. Günümüzdeki anlamıyla tiyatro, eski Yunan kültürüne dayanmaktadır. Yunanlılar bağbozumu tanrısı Dionysos adına düzenledikleri dinî törenlerde kimi gösteriler düzenlemişler ve “ditirombos” adı verilen şiirler okumuşlardır. Bu şiirlere, derilere bürünüp teke kılığına giren bir koro, şarkıları ile eşlik etmiştir. Bu törenlerin geliştirilmesiyle diyaloglu gösteriler oluşturulmuş ve tragedya, komedya adları verilen klasik tiyatro ortaya çıkmıştır.</p>
<p>İlk yetkin örnekleri Eski Yunan’da görülen tiyatro, yüzyıllar içinde farklı türlere ayrılarak gelişimini sürdürmüştür.</p>
<p><strong>»</strong> Eski Yunan edebiyatında: <strong>Aiskhylos</strong>–<em>Zincire Vurulmuş Prometheus</em>, <strong>Sophokles</strong>– <em>Kral Oidipus;</em><br>
<strong>»</strong> İngiliz edebiyatında: <strong>Shakespeare</strong>– <em>Romeo ve Juliet</em>, <strong>George Bernard Shaw</strong>– <em>Kırgınlar Evi</em>, <strong>Samuel Beckett</strong>–<em>Mutlu Günler;</em><br>
<strong>»</strong> Fransız edebiyatında: <strong>Racine’in (Rasin)</strong> –<em>Andromaque (Andromak)</em>, <strong>Corneille’in (Korney)</strong> – Le Cid (Lö Sid), <strong>Moliére (Molyer)</strong> –<em>Cimri</em>, <strong>Victor Hugo</strong>– <em>Hernani;</em><br>
<strong>»</strong> Alman edebiyatında: S<strong>chiller</strong>– <em>Wilhelm Tell (Vilhelm Tel)</em>, <strong>Goethe-Faust (Faust)</strong>, <strong>Bertolt Brecht (Bertolt Bireşt)</strong> -E<em>vet Diyen Hayır Diyen;</em><br>
<strong>»</strong> Norveç edebiyatında: <strong>Henrik İbsen</strong>–<em>Bir Bebek Evi, Yaban Ördeği</em>;<br>
<strong>»</strong> Rus edebiyatında: <strong>Gogol</strong>-Müfettiş, <strong>Çehov</strong>–<em>Üç Kız Kardeş, Vanya Dayı </em>adlı oyunları dünya edebiyatının tanınmış tiyatro eserlerindendir…</p>
<p><em>Andromak</em>, beş perdelik bir trajedidir. Fransız sanatçı <strong>Racine</strong>, <em>Andromak</em>’ı Eski Latin edebiyatında trajedileriyle tanınan <strong>Vergilius</strong>’un (Vircilyus) <em>Aeneis</em> (Eneis) adlı eserinden esinlenerek yazmıştır. <strong>Racine</strong>, kahramanlarının ruh hâllerini başarıyla vermiş, <strong>Andromak</strong>’ın oğlunun ölmesine veya yaşamasına sebep olacak kararı verme ikilemini gerçekçi bir şekilde yansıtmıştır.</p>
