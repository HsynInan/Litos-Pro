
<p><span style="color: #000000;"><span style="font-family: Verdana;"><strong>KURTULUŞ SAVAŞI:<br>
</strong></span><span style="font-family: Verdana;"><strong><br>
Doğu Cephesi</strong></span></span></p>
<p><span style="font-family: Verdana; color: #000000;">22 Haziran 1920’de Yunan saldırısının başladığı sırada, Doğuda da Ermeni saldırıları sürekli artıyordu. Bu sırada Kızılordu’nun önünde Kafkasya yolu açılmıştı. Rusların Kars ve çevresini işgali an meselesiydi. Kızılordu’nun <span id="more-3992"></span>Kafkasya’ya girmesi üzerine TBMM Hükümeti taarruza karar verdi. 24 Eylül 1920’de Ermenilerin saldırıya geçmesi üzerine Türk ordusu da karşı taarruza başladı. Türk ordusu Misâk-ı Milli sınırlarına ulaşınca ilerleyişini durdurdu. Böylece Kâzım Karabekir komutasındaki Türk ordusu amacına ulaştı.</span></p>
<p><span style="font-family: Verdana; color: #000000;">Türk ordusunun kazandığı başarılar Ermenilerin barış istemelerine neden oldu. Görüşmeler sonunda Gümrü Antlaşması imzalandı.</span></p>
<p><span style="font-family: Verdana; color: #000000;"><strong>Gümrü Antlaşması’yla, </strong></span></p>
<ul>
<li><span style="font-family: Verdana; color: #000000;">Yeni Türk Devleti’nin uluslararası ilk siyasi başarısı Gümrü Antlaşması’dır. </span></li>
<li><span style="font-family: Verdana; color: #000000;">Misak-ı Milli’nin bir kısmı gerçekleşmiştir. </span></li>
<li><span style="font-family: Verdana; color: #000000;">Ermenistan, TBMM’nin siyasal varlığını kabul ederek antlaşma yapan ilk devlet olmuştur. </span></li>
<li><span style="font-family: Verdana; color: #000000;">Ermeniler, Sevr’i tanımadıklarını belirterek, Türk topraklarındaki iddialarından vazgeçmişlerdir. </span></li>
<li><span style="font-family: Verdana; color: #000000;">Gümrü Antlaşması, dış ilişkilerimizi canlandırmıştır. Gürcistan ve Rusya ile ilişkilerin kurulmasında etkili olmuştur. </span></li>
</ul>
<p><span style="font-family: Verdana; color: #000000;">Güney Cephesi</span></p>
<p><span style="font-family: Verdana; color: #000000;">İskenderun, Kilis, Antep, Maraş ve Urfa İngiliz, Mersin, Osmaniye ve Adana Fransız işgaline uğradı (Ocak 1919).</span></p>
<p><span style="font-family: Verdana; color: #000000;">İngilizlerin çekilmesinden sonra Antep, Urfa ve Maraş Fransızlar tarafından işgal edildi. Fransızlar, Mısır ve Suriye’den getirdikleri Ermenileri örgütleyip Türkler üzerine saldırılar düzenlettirdiler. Bu durum Fransızlara karşı büyük bir tepkinin doğmasına neden oldu. Halk yaşadığı yerleri korumak amacıyla örgütlenmeye başladı. Sivas Kongresi’nde Güneydoğu illerinde de “Kuvay-ı Milliye” kurulmasına karar verildi.</span></p>
<p><span style="font-family: Verdana; color: #000000;">Fransızlar, halkın direnişi karşısında Urfa, Antep ve Maraş’ı elde tutmanın mümkün olmadığını anladılar. TBMM’nin ardarda kazandığı askeri zaferlerle gerçeği anladı. Sakarya Savaşı’ndan sonra Ankara Antlaşması’nı imzalayarak Anadolu’da işgal ettikleri yerleri geri verdiler (20 Ekim 1921).</span></p>
<p><span style="font-family: Verdana; color: #000000;">İtalyanlara karşı bir direniş olmamış ve cephe açılmamıştır. Bunun nedeni İtalyanların Ege bölgesinin Yunanlılara verilmesinden dolayı kırgınlık içinde bulunmaları ve Kuvay-ı Milliye hareketini desteklemeleridir. İtalyanlar ileride ekonomik açıdan sömürebilmek için halkla iyi geçinmeye çalıştılar. II. İnönü Savaşı’nın kazanılmasından sonra işgal ettikleri yerleri terkettiler (5 Temmuz 1921).</span></p>
<p><span style="font-family: Verdana; color: #000000;"><strong>Batı Cephesi</strong></span></p>
<p><span style="font-family: Verdana; color: #000000;"><strong>Birinci İnönü Savaşı (6 – 10 Ocak 1921)</strong></span></p>
<p><span style="font-family: Verdana; color: #000000;"><strong>Savaşın Nedenleri;</strong></span></p>
<ul>
<li><span style="font-family: Verdana; color: #000000;">Türk ordusunun güçlenmesini engellemek </span></li>
<li><span style="font-family: Verdana; color: #000000;">Çerkez Ethem Ayaklanması’ndan yararlanmak </span></li>
<li><span style="font-family: Verdana; color: #000000;">TBMM Hükümeti’ne Sevr Barış Antlaşması’nı kabul ettirmek istemişlerdir. </span></li>
</ul>
<p><span style="font-family: Verdana; color: #000000;">Yunanistan ile yeni Türk devleti arasında yapılan savaşı, yeni kurulan Türk düzenli ordusu kazanmıştır.</span></p>
<p><span style="font-family: Verdana; color: #000000;"><strong>Savaşın Sonuçları</strong></span></p>
<ol>
<li><span style="font-family: Verdana; color: #000000;">Türk milletinin düzenli orduya olan güveni artmıştır. </span></li>
<li><span style="font-family: Verdana; color: #000000;">TBMM, bu zaferden sonra Londra Konferansı’na davet edilmiştir. </span></li>
<li><span style="font-family: Verdana; color: #000000;">Zaferden sonra Afganistan’la dostluk ve yardımlaşma anlaşması, Rusya ile Moskova Antlaşması imzalanmıştır. </span></li>
</ol>
<p><span style="font-family: Verdana; color: #000000;"><strong>Londra Konferansı (23 Şubat-12 Mart 1921)</strong></span></p>
<p><span style="font-family: Verdana; color: #000000;">I. İnönü Savaşı’nın kazanılması üzerine İngilizler de TBMM gerçeğini kabul etmek zorunda kaldılar.</span></p>
<p><span style="font-family: Verdana; color: #000000;">İtilaf Devletleri, İstanbul Hükümeti’ni Londra Konferansı’na davet ettiler. İstanbul Hükümeti’nin göndereceği delegeler arasında M. Kemal’in ya da M. Kemal’in yetki verdiği birisinin de yer almasını istediler. Bu davranışlarıyla TBMM Hükümeti’ni tanımadıklarını göstermek istemişlerdir.</span></p>
<p><span style="font-family: Verdana; color: #000000;"><strong>Londra Konferansı’nın Sonuçları</strong></span></p>
<ul>
<li><span style="font-family: Verdana; color: #000000;">İtilaf Devletleri, TBMM Hükümeti’ni konferansa çağırmakla onun varlığını hukuken tanımışlardır. </span></li>
<li><span style="font-family: Verdana; color: #000000;">Sevr Barış Antlaşması’nın çeşitli hükümleri tartışma konusu yapılmaya başlamıştır. </span></li>
<li><span style="font-family: Verdana; color: #000000;">TBMM Hükümeti, bu konferanstan önemli sonuçlar beklemiyordu. Fakat konferansa katılmakla “Türkler barış görüşmelerine yanaşmıyorlar, savaşı uzatıyorlar” şeklindeki propagandanın önlenmesi sağlanmıştır. </span></li>
<li><span style="font-family: Verdana; color: #000000;">Londra Konferansı’nın başarısızlıkla sonuçlanması üzerine Anadolu’da Yunan saldırısı yeniden başladı. Bu durum II. İnönü Savaşı’na neden olmuştur. </span></li>
<li><span style="font-family: Verdana; color: #000000;">Londra Konferansı sonrasında TBMM temsilcisi Fransa, İngiltere ve İtalya ile ikili antlaşmalar yaptı. Fakat bu antlaşmalarda “devletlerin eşitliği” ilkesine uyulmamıştır. Yapılan antlaşmalar TBMM tarafından onaylanmadığından yürürlüğe girmemiştir. </span></li>
</ul>
<p><span style="font-family: Verdana; color: #000000;"><strong>Moskova Antlaşması (16 Mart 1921)</strong></span></p>
<p><span style="font-family: Verdana; color: #000000;">I. İnönü Savaşı’nda Yunanlılara karşı kazanılan başarı ve TBMM temsilcisinin Londra Konferansı’na çağrılması üzerine Moskova Antlaşması imzalandı (16 Mart 1921).</span></p>
<p><span style="font-family: Verdana; color: #000000;">Moskova Antlaşması’yla; </span></p>
<ul>
<li><span style="font-family: Verdana; color: #000000;">İlk defa büyük bir devlet TBMM’yi tanımıştır. </span></li>
<li><span style="font-family: Verdana; color: #000000;">Sovyet Rusya, Misak-ı Milli’yi tanıyan ilk Avrupa devleti olmuştur. </span></li>
<li><span style="font-family: Verdana; color: #000000;">Sovyet Rusya, Sevr Antlaşması’nı tanımadığını ilan etmiştir. </span></li>
<li><span style="font-family: Verdana; color: #000000;">Her iki devlet de kendilerinden önceki döneme ait antlaşmaların geçersiz olduğunu bildirmiştir. </span></li>
<li><span style="font-family: Verdana; color: #000000;">Batum Gürcistan’a, dolayısıyla Sovyet Rusya’ya bırakıldı. Buna karşılık Sovyetler, Kars ve çevresinin yeni Türk Devleti’ne ait olduğunu kabul ettiler. Dönemin olağanüstü şartlarından dolayı Batum Gürcistan’a bırakılmıştır. Bu durum Misak-ı Milli sınırlarından verilmiş ilk tavizdir. </span></li>
</ul>
<p><span style="font-family: Verdana; color: #000000;"><strong>II. İnönü Savaşı (23 – 31 Mart 1921)</strong></span></p>
<p><span style="font-family: Verdana; color: #000000;">I. İnönü Savaşı’ndan kısa bir süre sonra Yunanlılar yeniden saldırıya geçtiler. Yunan saldırısının başlamasında:</span></p>
<ul>
<li><span style="font-family: Verdana; color: #000000;">Londra Konferansı’ndaki barış tekliflerinin TBMM Hükümeti tarafından kabul edilmemesi </span></li>
<li><span style="font-family: Verdana; color: #000000;">İngilizlerin yeni bir saldırı konusunda Yunanlıları teşvik etmeleri </span></li>
<li><span style="font-family: Verdana; color: #000000;">Yunanlıların Türk ordusunun teşkilatlanmasına fırsat vermeden Eskişehir ve Afyon’u almak, Ankara üzerine yürüyerek TBMM’yi dağıtmak istemeleri </span></li>
<li><span style="font-family: Verdana; color: #000000;">Sevr Antlaşması’nın TBMM’ye kabul ettirilmek istenmesi </span></li>
</ul>
<p><span style="font-family: Verdana; color: #000000;">etkili olmuştur.</span></p>
<p><span style="font-family: Verdana; color: #000000;">II. İnönü Savaşı’nın kazanılmasıyla:</span></p>
<ul>
<li><span style="font-family: Verdana; color: #000000;">Halkın Türkiye Büyük Millet Meclisi’ne olan güveni artmıştır. </span></li>
<li><span style="font-family: Verdana; color: #000000;">İtalyanlar, Anadolu’da işgal ettikleri yerleri boşaltmaya başlamışlardır (5 Temmuz 1921). </span></li>
<li><span style="font-family: Verdana; color: #000000;">M. Kemal Paşa, İsmet Paşa’ya bir telgraf çekerek tebrik etmiş ve; Siz orada yalnız düşmanı değil, milletin ters alınyazısını da (makus talihini de) yendiniz.” demiştir. </span></li>
</ul>
<p><span style="font-family: Verdana; color: #000000;"><strong>Eskişehir – Kütahya Savaşları </strong><strong>(10 – 24 Temmuz 1921)</strong></span></p>
<p><span style="font-family: Verdana; color: #000000;">Yunan saldırısının amacı; TBMM Hükümeti’ni dağıtarak kesin sonucu elde etmekti. Bütün güçleriyle hazırlanan Yunan ordusu geniş bir cephe üzerinde saldırıya geçti. Bu cephe İnönü’den Afyon’a kadar uzanıyordu. Türk ordusu henüz II. İnönü Savaşı’nın yorgunluğunu üzerinden atamadığından Yunan kuvvetleri karşısında başarılı olamadı.</span></p>
<p><span style="font-family: Verdana; color: #000000;">Üstün kuvvetlerle yapılan Yunan saldırısı karşısında Türk kuvvetleri yenilgiye uğradı. Bu gelişmeler üzerine M. Kemal Paşa, İsmet Paşa’ya “Sakarya’nın doğusuna çekilmesi” tavsiyesinde bulundu. Bunun üzerine Türk ordusu Sakarya nehrinin doğusuna çekildi.</span></p>
<p><span style="font-family: Verdana; color: #000000;">Başkomutanlık Kanunu’nun Çıkarılması</span></p>
<ul>
<li><span style="font-family: Verdana; color: #000000;">TBMM, Meclisin sahip olduğu yetkileri şahsında toplamak ve Meclis adına uygulamak üzere M. Kemal Paşa’ya üç ay süreyle Başkomutanlık yetkisi veren kanunu kabul etti (5 Ağustos 1921). Başkomutanlık Kanunu’nun çıkarılmasıyla M.Kemal Paşa; </span></li>
<li><span style="font-family: Verdana; color: #000000;">TBMM’ye ait olan “yasama ve yürütme” yetkilerini doğrudan kullanmaya başladı. </span></li>
<li><span style="font-family: Verdana; color: #000000;">İstiklâl Mahkemelerinin de kendisine bağlanmasıyla “yargı” yetkisine de sahip oldu. </span></li>
<li><span style="font-family: Verdana; color: #000000;">Erzurum Kongresi’nde askerlik mesleğinden ayrılan M. Kemal Paşa, milli irade ile başkomutan oldu. </span></li>
</ul>
<p><span style="color: #000000;"><strong><span style="font-family: Verdana;">Tekâlif-i Milliye Emirleri</span> <span style="font-family: Verdana;">(7 – 8 Ağustos 1921)</span></strong></span></p>
<p><span style="font-family: Verdana; color: #000000;">Mustafa Kemal Paşa başkomutan olduktan sonra Türk ordusunu yapılacak yeni savaşa hazırlamak amacı ile çalışmalara başladı. Ordu asker sayısı olarak yetersiz olduğu gibi silah ve teçhizat bakımından da çok zor durumda idi. Bundan dolayı Mustafa Kemal Paşa, Tekalif-i Milliye Emirlerini yayınladı. Çıkartılan kanun ile Türk ordusunun ihtiyaçlarının karşılanması ve savaş gücünün artırılması amaçlanmıştır.</span></p>
<p><span style="color: #000000;"><strong><span style="font-family: Verdana;">Sakarya Meydan Savaşı</span> <span style="font-family: Verdana;">(23 Ağustos – 12 Eylül 1921)</span></strong></span></p>
<p><span style="font-family: Verdana; color: #000000;">Yunan kuvvetleri 22 Ağustos 1921’de Sakarya nehrini geçerek Türk kuvvetleriyle karşılaştılar.</span></p>
<p><span style="font-family: Verdana; color: #000000;">22 gün gece ve gündüz devam eden savaş 13 Eylül 1921’de Türk ordusunun zaferiyle sona ermiştir.</span></p>
<p><span style="font-family: Verdana; color: #000000;"><strong>Sakarya Savaşı’nın Sonuçları</strong></span></p>
<ul>
<li><span style="font-family: Verdana; color: #000000;">1683 Viyana bozgunu ile başlayan Türk gerileyişi Sakarya’da sona ermiştir. </span></li>
<li><span style="font-family: Verdana; color: #000000;">Türk ordusu ilk defa savunma durumundan taarruz durumuna geçmiştir. </span></li>
<li><span style="font-family: Verdana; color: #000000;">TBMM ile Kafkas Cumhuriyetleri arasında Kars Antlaşması yapılmıştır (13 Ekim 1921). </span></li>
<li><span style="font-family: Verdana; color: #000000;">&nbsp;Kars Antlaşması ile Türkiye’nin Doğu sınırı kesinlik kazandı. </span></li>
<li><span style="font-family: Verdana; color: #000000;">Fransızlarla Ankara Antlaşması imzalanmıştır (20 Ekim 1921). </span></li>
<li><span style="font-family: Verdana; color: #000000;">Yunanlılar taarruz gücünü kaybettikleri gibi, İngiltere desteğinden de mahrum kalmışlardır. </span></li>
<li><span style="font-family: Verdana; color: #000000;">İtilaf Devletleri TBMM’ye ateşkes ve barış teklifinde bulunmuşlardır. </span></li>
</ul>
<p><span style="font-family: Verdana; color: #000000;"><strong>İtilâf Devletleri’nin Barış Teklifleri</strong></span></p>
<p><span style="font-family: Verdana; color: #000000;">2 Mart 1922 tarihinde İtilâf Devletleri Dışişleri Bakanları Türk ve Yunan taraflarına ateşkes teklifinde bulundular. Yapılan teklifte, “iki taraf arasında askersiz bölge bırakılması, her iki tarafın asker ve silah bakımından güçlenmemeleri, askeri açıdan Türk tarafının İtilâf Devletleri’nin denetimi altında bulunması ve çarpışmaların üç ay süreyle durdurulması” yer alıyordu. Böylece Türk ordusunun taarruz hazırlıkları durdurulacaktı. Bu teklifler Yunanlılar tarafından hemen kabul edildi. Türk tarafı ise bağımsızlık anlayışına ters düşen askeri denetim teklifini kabul etmediğini bildirdi. Ateşkesin ancak memleketimizdeki yabancı kuvvetlerin çıkmasıyla yapılabileceği belirtildi.</span></p>
<p><span style="font-family: Verdana; color: #000000;"><strong>Büyük Taarruz</strong></span></p>
<p><span style="font-family: Verdana; color: #000000;">26 Ağustos 1922’de taarruz başladı. 27 Ağustos’tan itibaren Türk ordusunun üstünlüğü eline geçirmesi üzerine Yunan kuvvetleri geri çekilmeye başladı. Aslıhanlar bölgesinde yapılan bu savaşa Dumlupınar Meydan Savaşı denilmiştir. 30 Ağustos 1922 tarihinde de Yunan kuvvetlerinin tamamen yok edildiği ve Başkomutan Mustafa Kemal’in doğrudan yönettiği savaşa Başkomutanlık Savaşı denilmiştir. Yunan kuvvetlerinin yeni bir savaş hattı oluşturmalarına engel olmak amacıyla M. Kemal Paşa, “Ordular, ilk hedefiniz Akdeniz’dir, İleri!” emrini verdi. Yunan kuvvetleri İzmir’e doğru kaçarken Türk ordusu 6 Eylül’de Balıkesir, 8 Eylül’de Manisa, 9 Eylül’de İzmir’e girdi. 17 Eylül’de ise Bandırma’ya ulaştı. 18 Eylül 1922 tarihinden itibaren Anadolu’da artık hiçbir Yunan kuvveti kalmamıştır.</span></p>
<p><span style="font-family: Verdana; color: #000000;"><strong>Büyük Taarruz’un Sonuçları</strong></span></p>
<ul>
<li><span style="font-family: Verdana; color: #000000;">Milli mücadele başarıya ulaşmıştır. </span></li>
<li><span style="font-family: Verdana; color: #000000;">Anadolu’da İtalyan ve Fransız işgalinden sonra Yunan işgali de sona ermiştir. </span></li>
<li><span style="font-family: Verdana; color: #000000;">Kurtuluş Savaşı’nın askeri safhası başarıyla tamamlanmıştır. </span></li>
<li><span style="font-family: Verdana; color: #000000;">Türk ordusu Çanakkale ve İzmit civarında İngiliz kuvvetleri ile karşı karşıya gelmiştir. </span></li>
<li><span style="font-family: Verdana; color: #000000;">İçte milli birlik ve bütünlük sağlanmıştır. </span></li>
</ul>
<p><span style="font-family: Verdana; color: #000000;"><strong>Mudanya Ateşkes Anlaşması (11 Ekim 1922)</strong></span></p>
<p><span style="font-family: Verdana; color: #000000;"><strong>Mudanya Ateşkes Anlaşması’na göre:</strong></span></p>
<ol>
<li><span style="font-family: Verdana; color: #000000;">Türk – Yunan kuvvetleri arasındaki savaş sona erecektir. </span></li>
<li><span style="font-family: Verdana; color: #000000;">Yunan kuvvetleri Meriç nehrine kadar olan Doğu Trakya’yı 15 gün içinde boşaltacaklardır. </span></li>
<li><span style="font-family: Verdana; color: #000000;">Doğu Trakya TBMM’nin jandarma kuvvetlerine bırakılacaktır. Ancak bu kuvvetler 8.000’i geçmeyecektir. </span></li>
<li><span style="font-family: Verdana; color: #000000;">İstanbul, Boğazlar ve çevresinin yönetimi TBMM Hükümeti’ne bırakılacaktır. İtilaf Devletleri barış yapılıncaya kadar İstanbul’da kuvvet bulunduracaklardır. </span></li>
<li><span style="font-family: Verdana; color: #000000;">Barış antlaşması yapılıncaya kadar Türk silahlı kuvvetleri Çanakkale ve İzmit yarımadasında belirlenen çizgiyi geçemeyeceklerdir. </span></li>
</ol>
<p><span style="font-family: Verdana; color: #000000;">Mudanya Ateşkes Anlaşması’yla:</span></p>
<ul>
<li><span style="font-family: Verdana; color: #000000;">Türk Kurtuluş Savaşı’nın askeri safhası sona erdi. </span></li>
<li><span style="font-family: Verdana; color: #000000;">Yeniden silahlı çatışmaya girilmeden diplomatik başarılarla Doğu Trakya ve İstanbul kurtarıldı. </span></li>
<li><span style="font-family: Verdana; color: #000000;">İstanbul, Boğazlar ve çevresinin TBMM Hükümeti’ne bırakılması ile Osmanlı Devleti hukuken sona erdi. </span></li>
</ul>
<p><span style="font-family: Verdana; color: #000000;"><strong>Lozan Antlaşması</strong></span></p>
<p><span style="font-family: Verdana; color: #000000;"><strong>Lozan Konferansı’nda Alınan Önemli Kararlar</strong></span></p>
<p><span style="font-family: Verdana; color: #000000;"><strong>Sınırlar</strong></span></p>
<p><span style="font-family: Verdana; color: #000000;"><strong>Suriye Sınırı :</strong> 20 Ekim 1921 tarihli Ankara Antlaşması’nda belirlenen sınırlar kabul edilmiştir.</span></p>
<p><span style="font-family: Verdana; color: #000000;"><strong>Irak Sınırı :</strong> Musul-Kerkük sorunundaki anlaşmazlıktan dolayı sınır belirlenememiştir. Sınırın daha sonra TBMM ile İngiltere arasında yapılacak ikili görüşmelerle belirlenmesine karar verilmiştir.</span></p>
<p><span style="font-family: Verdana; color: #000000;"><strong>Boğazlar</strong></span></p>
<ul>
<li><span style="font-family: Verdana; color: #000000;">Boğazların idaresi, başkanlığını bir Türk’ün yapacağı uluslararası komisyona bırakılmıştır. </span></li>
<li><span style="font-family: Verdana; color: #000000;">Boğazların her iki yakasında 20’şer km’lik askerden arındırılmış bölge oluşturulmuştur. </span></li>
<li><span style="font-family: Verdana; color: #000000;">Oluşturulan askersiz bölgeye olağanüstü bir durum yaşandığında Türkiye’nin asker sokabileceği kararlaştırılmıştır. </span></li>
<li><span style="font-family: Verdana; color: #000000;">Boğazlardan ticaret gemilerinin serbestçe geçmesine karar verilmiştir. Savaş gemilerine ise tonaj sınırlaması getirilmiştir. </span></li>
<li><span style="font-family: Verdana; color: #000000;">İstanbul’daki işgal güçlerinin şehri bir buçuk ay içerisinde boşaltmaları kararlaştırılmıştır. </span></li>
</ul>
<p><span style="font-family: Verdana; color: #000000;"><strong>Kapitülasyonlar</strong></span></p>
<p><span style="font-family: Verdana; color: #000000;">Lozan’ın en çok tartışılan konusu, hiç taviz verilmeden çözülmüş ve kapitülasyonlar kesin olarak kaldırılmıştır.</span></p>
<p><span style="font-family: Verdana; color: #000000;"><strong>Ermenistan Sorunu</strong></span></p>
<p><span style="font-family: Verdana; color: #000000;">Sevr Antlaşması ile Doğu Anadolu’da kurulmasına karar verilen Ermeni Devleti’nin kuruluşundan vazgeçilmiş ve bölgenin Türk toprağı olduğu kabul edilmiştir.</span></p>
<p><span style="font-family: Verdana; color: #000000;"><strong>Adalar</strong></span></p>
<p><span style="font-family: Verdana; color: #000000;">Oniki Ada İtalyanlara, Bozcaada ve Gökçeada Çanakkale Boğazı’nı kontrol ettiği için TBMM’ye, diğer Ege adaları ise Yunanistan’a verilmiştir. Yunanistan’ın Anadolu kıyılarına yakın olan adaları askeri amaçları için kullanması yasaklanmıştır.</span></p>
<p><span style="font-family: Verdana; color: #000000;"><strong>Borçlar</strong></span></p>
<ul>
<li><span style="font-family: Verdana; color: #000000;">Duyun-u Umumiye (Genel Borçlar İdaresi) kaldırılacaktır. </span></li>
<li><span style="font-family: Verdana; color: #000000;">Osmanlı Devleti’nden ayrılan devletlere Osmanlı borçlarından hisse verilecektir. </span></li>
<li><span style="font-family: Verdana; color: #000000;">Osmanlı borçlarının büyük bölümünü TBMM ödeyecektir. </span></li>
<li><span style="font-family: Verdana; color: #000000;">Borçlar Türk lirası olarak ve taksitler halinde ödenecektir. </span></li>
</ul>
<p><span style="font-family: Verdana; color: #000000;"><strong>Azınlıklar</strong></span></p>
<p><span style="font-family: Verdana; color: #000000;">XIX. yüzyıl başlarından beri Türkiye’nin başını ağrıtan azınlıklar sorunu Türkiye’deki bütün azınlıkların Türk vatandaşı kabul edilmesi ile çözümlenmiştir. Azınlıklara, Türk vatandaşlarına tanınan tüm haklar tanınmış, ayrıcalıkları ise kaldırılmıştır. Türkiye’deki en kalabalık azınlık durumunda bulunan Rumların İstanbul’dakiler hariç Yunanistan’a gönderilmesi kararlaştırılmıştır. Buna karşılık Batı Trakya hariç Yunanistan’da yaşayan Türklerin Türkiye’ye gönderilmesine karar verilmiştir.</span></p>
<p><span style="font-family: Verdana; color: #000000;"><strong>Yabancı Okullar</strong></span></p>
<p><span style="font-family: Verdana; color: #000000;">Türkiye’deki yabancı okulların bağlı bulunacakları rejim Lozan’da bir esasa bağlanmıştır. Buna göre yabancı okullar Türk kanunlarına ve diğer okulların bağlı bulundukları tüzük ve yönetmelik hükümlerine uyacaklardır. Türk Hükümeti bu okulların öğrenimini düzenleyecektir.</span></p>
<p><span style="font-family: Verdana; color: #000000;"><strong>Savaş Tazminatı</strong></span></p>
<p><span style="font-family: Verdana; color: #000000;">Kurtuluş Savaşı’nın en büyük sorumlusu durumunda bulunan, Anadolu’nun büyük bir bölümünü tahrip eden ve Türk milletini iki yıl boyunca savaş felaketi ile karşı karşıya bırakan Yunanistan savaş tazminatı olarak Karaağaç’ı Türkiye’ye bırakmıştır.</span></p>
<p><span style="font-family: Verdana; color: #000000;"><strong>Patrikhane</strong></span></p>
<p><span style="font-family: Verdana; color: #000000;">I. Dünya Savaşı ve Kurtuluş Savaşı boyunca azınlıklar ve dış güçlerle birlikte hareket eden Fener Patrikhanesi’nin, yabancı kiliselerle ilişki kurmaması şartı ile Türkiye’de kalması kabul edilmiştir</span></p>
<table width="100%" border="0" cellspacing="0" cellpadding="0">
<tbody>
