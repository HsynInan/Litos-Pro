
<p><span style="color: #000000;"><span style="font-family: Verdana;"><strong>KURTULUŞ SAVAŞINA HAZIRLIK:</strong></span></span></p>
<p><span style="color: #000000;">Kuvay-ı Milliye Hareketinin Başlaması ve Batı Cephesi’nin Kurulması</span></p>
<p><span style="font-family: Verdana; color: #000000;">Kuvay-ı Milliye birliklerinin kurulmasında;<span id="more-3985"></span></span></p>
<ul>
<li><span style="font-family: Verdana; color: #000000;">Osmanlı Devleti’nin Birinci Dünya Savaşı’ndan yenik çıkması ve Mondros Ateşkes Anlaşması uyarınca Türk ordusunun terhis edilmesi </span></li>
<li><span style="font-family: Verdana; color: #000000;">Osmanlı hükümetlerinin Türk halkının can ve mal güvenliğini koruyamaması </span></li>
<li><span style="font-family: Verdana; color: #000000;">İtilaf Devletleri’nin Mondros Ateşkes Anlaşması’nın hükümlerini tek taraflı uygulayarak Anadolu’yu yer yer işgal etmeleri </span></li>
</ul>
<p><span style="font-family: Verdana; color: #000000;">gibi nedenler etkili olmuştur.</span></p>
<p><span style="font-family: Verdana; color: #000000;">İşgallere karşı ilk silahlı direniş hareketi Güney Cephesi’nde (Dörtyol’da) Fransızlara karşı başladı.</span></p>
<p><span style="font-family: Verdana; color: #000000;">Kuvay-ı Milliye birliklerinin kaldırılmasında;</span></p>
<ul>
<li><span style="font-family: Verdana; color: #000000;">İşgalleri kesin olarak durduramamaları </span></li>
<li><span style="font-family: Verdana; color: #000000;">Hukuk devleti anlayışına ters davranarak suçlu gördükleri üyelerini kendileri cezalandırmaları </span></li>
<li><span style="font-family: Verdana; color: #000000;">İhtiyaçlarının karşılanmasında zaman zaman halka baskı yapmaları </span></li>
<li><span style="font-family: Verdana; color: #000000;">Anadolu’nun kesin olarak işgallerden kurtarılmak istenmesi </span></li>
</ul>
<p><span style="font-family: Verdana; color: #000000;">gibi nedenler etkili olmuştur.</span></p>
<p><span style="font-family: Verdana; color: #000000;"><strong>Kuvay-ı Milliye’nin Milli Mücadeleye Sağladığı Yararlar ve Özellikleri</strong></span></p>
<ol>
<li><span style="font-family: Verdana; color: #000000;">Yunan ordularının Anadolu’da rahatça ilerlemelerini engellemişlerdir. </span></li>
<li><span style="font-family: Verdana; color: #000000;">Türk köylerini Rum ve Ermeni çetelerin saldırılarına karşı korumuşlardır. </span></li>
<li><span style="font-family: Verdana; color: #000000;">İç ayaklanmaları bastırmışlardır. </span></li>
<li><span style="font-family: Verdana; color: #000000;">Düzenli ordunun kurulması ve teşkilatlanması için zaman kazandırmışlardır. </span></li>
<li><span style="font-family: Verdana; color: #000000;">Kuvay-ı Milliye birlikleri arasında ilişki az olup, kendi bölgelerini kurtarmaya çalışmışlardır. Ayrıca, Milli Mücadele’nin ilk silahlı direniş gücü olmuşlardır. </span></li>
<li><span style="font-family: Verdana; color: #000000;">Ulusal bilincin uyanmasını sağlamışlardır. </span></li>
</ol>
<p><span style="font-family: Verdana; color: #000000;"><strong>Genelgeler ve Kongreler</strong></span></p>
<p><span style="font-family: Verdana; color: #000000;"><strong>Havza Genelgesi</strong></span></p>
<p><span style="font-family: Verdana; color: #000000;">28 Mayıs’ta mülki ve askeri amirlere gönderdiği genelgeyle;</span></p>
<ul>
<li><span style="font-family: Verdana; color: #000000;">Büyük ve heyecanlı mitinglerle işgallerin protesto edilmesi </span></li>
<li><span style="font-family: Verdana; color: #000000;">Gösteriler sırasında düzenin korunmasına dikkat edilmesi ve Hristiyan halka karşı saldırı ve düşmanlık yapılmamasına önem verilmesi </span></li>
<li><span style="font-family: Verdana; color: #000000;">Büyük devletlerin temsilcilerine ve İstanbul Hükümeti’ne uyarı telgraflarının çekilmesi </span></li>
</ul>
<p><span style="font-family: Verdana; color: #000000;">gibi isteklerde bulunmuştur. Havza Genelgesi’nden sonra Anadolu’nun birçok yerinde işgalleri ve işgalcileri protesto eden mitingler düzenlendi. Bu durum Havza Genelgesi’nin etkili olduğunu göstermektedir.</span></p>
<p><span style="font-family: Verdana; color: #000000;"><strong>Amasya Genelgesi ve Esasları</strong></span></p>
<p><span style="font-family: Verdana; color: #000000;"><strong>1. Vatanın bütünlüğü, milletin bağımsızlığı tehlikededir.</strong></span></p>
<p><span style="font-family: Verdana; color: #000000;">Bu maddeyle;</span></p>
<ul>
<li><span style="font-family: Verdana; color: #000000;">Kurtuluş Savaşı’nın gerekçesi belirtilmiştir. </span></li>
<li><span style="font-family: Verdana; color: #000000;">Resmi bir belgeyle vatanın içinde bulunduğu kötü durum millete duyurulmuştur. </span></li>
<li><span style="font-family: Verdana; color: #000000;">Bölgesel kurtuluşu çare olarak gören vatanseverlere uyarı yapılmıştır. </span></li>
<li><span style="font-family: Verdana; color: #000000;">Vatanın kurtuluşu için milletçe birlik ve beraberlik içinde çalışmaların yapılmasının gereği ortaya konulmuştur. Böylece Türk milleti ulusal bağımsızlık ve egemenlik mücadelesine çağırılmış, işgal güçlerine karşı çıkılmıştır. </span></li>
</ul>
<p><span style="font-family: Verdana; color: #000000;"><strong>2. İstanbul Hükümeti üzerine aldığı sorumluluğu yerine getirememektedir. Bu durum milletimizi yok duruma düşürmektedir.</strong></span></p>
<p><span style="font-family: Verdana; color: #000000;">Bu maddeyle;</span></p>
<ul>
<li><span style="font-family: Verdana; color: #000000;">İstanbul Hükümeti’ne ilk defa karşı çıkılarak görevini yerine getiremediği millete duyurulmuştur. </span></li>
<li><span style="font-family: Verdana; color: #000000;">Kurtuluş Savaşı’nın gerekçelerinden biri de İstanbul Hükümeti’nin millete karşı görevini yerine getirememesi olarak açıklanmıştır. </span></li>
</ul>
<p><span style="font-family: Verdana; color: #000000;"><strong>3. Milletin bağımsızlığını yine milletin azmi ve kararı kurtaracaktır.</strong></span></p>
<p><span style="font-family: Verdana; color: #000000;"><strong>Bu maddeyle;</strong></span></p>
<ul>
<li><span style="font-family: Verdana; color: #000000;">Kurtuluş Savaşı’mızın yöntemi belirtilmiştir. </span></li>
<li><span style="font-family: Verdana; color: #000000;">Yönetim şeklinin değiştirileceği ima edilmiştir. </span></li>
<li><span style="font-family: Verdana; color: #000000;">Millet egemenliğinden ilk defa Amasya Genelgesi’nde bahsedilmiş ve milli egemenlik için ilk adım atılmıştır. </span></li>
<li><span style="font-family: Verdana; color: #000000;">Kurtarıcı olarak padişah, halife ve manda yönetiminin yerini milliyetçilik duygusu almıştır. </span></li>
<li><span style="font-family: Verdana; color: #000000;">Türk inkılâbının evrensel bir nitelik taşıdığı ortaya konulmuştur. </span></li>
<li><span style="font-family: Verdana; color: #000000;">Hem padişaha hem de işgalci güçlere isyan edilmiştir. </span></li>
</ul>
<p><span style="font-family: Verdana; color: #000000;"><strong>4. Ulusun durumunu ve davranışını göz önünde tutmak ve haklarını duyurmak için her türlü tesir ve kontrolden uzak ulusal bir heyetin oluşturulması gereklidir.</strong></span></p>
<ul>
<li><span style="font-family: Verdana; color: #000000;">Kurtuluş Mücadelesi kişisellikten çıkarılarak kurumsallaştırılmaya çalışılmıştır. </span></li>
<li><span style="font-family: Verdana; color: #000000;">Mustafa Kemal Paşa, yeni bir parlamentonun (TBMM) toplanmasını ve bu kurulun kesinlikle ulusu temsil etmesini istemiştir. Ancak Osmanlı hanedanının ülkede tek egemen güç olduğunu kafalarından atamayan kişiler Osmanlı anayasasına göre seçim yapılmasını ve padişahın emriyle Mebuslar Meclisi’nin toplanmasını istemişlerdir. Nitekim TBMM’nin açılmasından önce Osmanlı Mebuslar Meclisi toplanmıştır. </span></li>
</ul>
<p><span style="font-family: Verdana; color: #000000;"><strong>5. Anadolu’nun her bakımdan en güvenli yeri olan Sivas’ta milli bir kongre toplanacaktır.</strong></span></p>
<ul>
<li><span style="font-family: Verdana; color: #000000;">Milli bir kongre toplanarak milli birlik ve beraberlik sağlanmak istenmiş, ulusal cemiyetlerin birleştirilmesi düşünülmüştür. </span></li>
<li><span style="font-family: Verdana; color: #000000;">Türk milletinin geleceğinin Anadolu’nun her tarafından gelecek delegelerle belirlenmesi düşünülmüştür. </span></li>
<li><span style="font-family: Verdana; color: #000000;">İstanbul Hükümeti’ne karşı milli bir hükümetin kurulmasına ortam hazırlanmıştır. Nitekim, Sivas Kongresi’nde Temsil Heyeti’nin yetkileri genişletilerek hükümet görevini üstlenmesi bunun bir sonucudur. </span></li>
</ul>
<p><span style="font-family: Verdana; color: #000000;"><strong>6. Bütün sancaklardan halkın güvenini kazanmış üç delegenin olabildiğince çabuk Sivas’a yetişebilmesi için hemen yola çıkarılması gerekmektedir. Sivas Kongresi’ne katılacak temsilciler Müdafaa-i Hukuk, Redd-i İlhak ve Belediyelerce seçilecektir.</strong></span></p>
<ul>
<li><span style="font-family: Verdana; color: #000000;">Kararların halkın istekleri doğrultunda alınması amaçlanmıştır. Ayrıca ulus iradesine saygılı olunacağı ortaya koyulmuştur. </span></li>
<li><span style="font-family: Verdana; color: #000000;">Milletin güvenini kazanmış, Milli Mücadele taraftarı kişilerin seçilmesine çalışılmıştır. </span></li>
<li><span style="font-family: Verdana; color: #000000;">Milli cemiyetler ve yerel idareler etkin duruma getirilmiştir. </span></li>
</ul>
<p><span style="font-family: Verdana; color: #000000;"><strong>7. Herhangi bir kötü durumla karşılaşılabileceği düşünülerek bu genelge ulusal bir sır olarak tutulmalı, delegeler gerekli görülen yerlerde değişik adlarla yolculuk yapmalıdır.</strong></span></p>
<p><span style="font-family: Verdana; color: #000000;">Bu karar ile Milli Mücadele başlama aşamasında İtilaf Devletleri, azınlıklar ve İstanbul Hükümeti’nden saklanmaya çalışılmıştır.</span></p>
<p><span style="color: #000000;">&nbsp;</span></p>
<p><span style="font-family: Verdana; color: #000000;"><strong>Erzurum Kongresi</strong></span></p>
<p><span style="font-family: Verdana; color: #000000;">Doğu Anadolu Müdafaa–i Hukuk Cemiyeti tarafından düzenlenen Erzurum Kongresi’nin toplanmasında;</span></p>
<ul>
<li><span style="font-family: Verdana; color: #000000;">Mondros Ateşkesi’nin 24. maddesine göre; doğu vilayetlerinin İtilaf Devletleri’nin tehdidi altına girmesi </span></li>
<li><span style="font-family: Verdana; color: #000000;">Doğu bölgelerinde kurulması planlanan Ermeni Devleti’ni engellemek </span></li>
</ul>
<p><span style="font-family: Verdana; color: #000000;">gibi nedenler etkili olmuştur.</span></p>
<p><span style="font-family: Verdana; color: #000000;"><strong>Erzurum Kongresi Kararları ve Önemi</strong></span></p>
<p><span style="font-family: Verdana; color: #000000;"><strong>1. Milli sınırlar içinde vatan bir bütündür, asla parçalanamaz.</strong></span></p>
<ul>
<li><span style="font-family: Verdana; color: #000000;">Erzurum Kongresi’nin bu maddesi Misak-ı Milli’de de yer almıştır. İlk defa milli sınırlardan bahsedilmiştir. </span></li>
<li><span style="font-family: Verdana; color: #000000;">Türk vatanının bölünmez bir bütün olduğu ilan edilerek topraklarımızı işgal etmek isteyen güçlerin emperyalist oldukları belirtilmiştir. </span></li>
<li><span style="font-family: Verdana; color: #000000;">Bütün Türk ulusunu ve memleketlerini ilgilendiren ulusal bir karar alınmıştır. </span></li>
</ul>
<p><span style="font-family: Verdana; color: #000000;"><strong>2. Her türlü yabancı işgal ve müdahalesine Osmanlı Devleti’nin dağılması halinde millet birleşerek karşı koyacaktır.</strong></span></p>
<p><span style="font-family: Verdana; color: #000000;">Bu kararla; işgalci güçlere karşı güç oluşturmak için Doğu illerindeki yararlı cemiyetler Doğu Anadolu Müdafaa-i Hukuk Cemiyeti’nin bünyesinde toplanmıştır.</span></p>
<p><span style="font-family: Verdana; color: #000000;"><strong>3. Osmanlı Hükümeti vatanın bağımsızlığını sağlayamaz ve koruyamazsa geçici bir hükümet kurulacaktır. Bu hükümet milli kongre tarafından seçilecektir. Kongre toplanmış değilse, bu seçimi Temsilciler Kurulu yapacaktır.</strong></span></p>
<ul>
<li><span style="font-family: Verdana; color: #000000;">İlk defa yeni bir hükümetin kurulmasından bahsedilmiştir. </span></li>
<li><span style="font-family: Verdana; color: #000000;">Herhangi bir şekilde Doğu Anadolu’nun gözden çıkarılması halinde doğuda kurulacak geçici hükümet, yürürlükteki yasalara göre devlet işlerini sürdürecek asker-sivil tüm makamlar ve memurlar bu geçici yönetime bağlı olacaktır. </span></li>
<li><span style="font-family: Verdana; color: #000000;">Anadolu’da ulusal bir devletin yürütme gücü olan ulusal bir hükümet kurma konusundaki niyet ve inanç ortaya konulmuştur. </span></li>
</ul>
<p><span style="font-family: Verdana; color: #000000;"><strong>4. Osmanlı ülkesinin bütünlüğünün ve ulusal bağımsızlığının sağlanması, saltanat onurunun ve hilafetin korunması için milli kuvvetleri etkili, milli iradeyi hakim kılmak temel ilkedir.</strong></span></p>
<ul>
<li><span style="font-family: Verdana; color: #000000;">Millet egemenliğinin koşulsuz olarak gerçekleştirileceği belirtilmiştir. </span></li>
<li><span style="font-family: Verdana; color: #000000;">Kuvay-ı Milliye adını taşıyan teşekküllerin milli iradeyi hakim kılacağı açıklanmıştır. </span></li>
<li><span style="font-family: Verdana; color: #000000;">Padişahın korunması kongrede kabul edilmiştir. </span></li>
</ul>
<p><span style="font-family: Verdana; color: #000000;"><strong>5. Her türlü toprakları ele geçirme Rumluk ve Ermenilik kurulması amacına yönelik sayılacağından topluca savunma ve toplumsal dengemizi bozacak şekilde Hristiyan azınlıklara yeni birtakım ayrıcalıklar verilmesi kabul edilmeyecektir. Ancak Osmanlı yasalarıyla ülkemizdeki azınlıklara verilen mal, can ve namus güvenliğine tamamen saygılı kalınacaktır.</strong></span></p>
<p><span style="font-family: Verdana; color: #000000;"><strong>6. Manda ve himaye kabul olunamaz.</strong></span></p>
<p><span style="font-family: Verdana; color: #000000;">Bu maddeyle, Mondros Ateşkesi’nden sonra Anadolu’da ve İstanbul’da bazı çevreler Amerikan, bazı çevreler de İngiliz mandasını istemekteydi. Manda ve himaye fikri ilk defa Erzurum Kongresi’nde reddedilmiştir. Herhangi bir devletin himayesinin kabul edilemeyeceği ve Türk ulusunun koşulsuz bağımsız olacağı belirtilmiştir.</span></p>
<p><span style="font-family: Verdana; color: #000000;"><strong>7. Ulusal irade ve toplanan ulusal güçler padişahlık ve halifelik makamını kurtaracaktır.</strong></span></p>
<p><span style="font-family: Verdana; color: #000000;">Ulusal egemenlik anlayışına ters düşen bu kararın alınmasının temel nedeni ortamın böyle bir değişikliğe hazır olmamasıdır.</span></p>
<p><span style="font-family: Verdana; color: #000000;"><strong>8. Mebuslar Meclisi’nin derhal toplanmasına ve hükümetin yaptığı işlerin milletçe kontrolüne çalışılacaktır.</strong></span></p>
<ul>
<li><span style="font-family: Verdana; color: #000000;">Bu karar ulus egemenliğine önem verildiğini göstermektedir. </span></li>
<li><span style="font-family: Verdana; color: #000000;">Mebuslar Meclisi’nin açılması istenmiş ve İstanbul Hükümeti’nin faaliyetleri denetim altına alınmaya çalışılmıştır. </span></li>
</ul>
<p><span style="font-family: Verdana; color: #000000;"><strong>9. Ulusal bağımsızlığımıza saygılı ve ülkemizi ele geçirme amacı taşımayan herhangi devletin teknik, sanayi ve ekonomik yardımı kabul edilebilir.</strong></span></p>
<p><span style="font-family: Verdana; color: #000000;">Bu maddeyle; Erzurum Kongresi’nde yalnızca iç politikayı ilgilendiren ilkeler değil, bazı dış politika ilkeleri de belirlenerek ilan edilmiştir. Bu da Erzurum Kongresi’nin meclis gibi hareket ettiğini göstermektedir.</span></p>
<p><span style="color: #000000;">&nbsp;</span></p>
<p><span style="font-family: Verdana; color: #000000;"><strong>Sivas Kongresi ve Önemi</strong></span></p>
<p><span style="font-family: Verdana; color: #000000;"><strong>1. Erzurum Kongresi kararları bazı değişiklik ve ilavelerle kabul edilmiştir.</strong></span></p>
<p><span style="font-family: Verdana; color: #000000;">Bu maddeyle; Erzurum Kongresi kararları milli bir kongre tarafından onaylanarak bütün ulusa maledilmiştir. Erzurum Kongresi kararları bölgesellikten çıkmıştır.</span></p>
<p><span style="font-family: Verdana; color: #000000;"><strong>2. Ulusal direnmeyi gerçekleştirmek için kurulan dernekler “Anadolu ve Rumeli Müdafaa-i Hukuk Cemiyeti” adıyla birleştirilmiştir.</strong></span></p>
<ul>
<li><span style="font-family: Verdana; color: #000000;">Ulusal güçler birleştirilerek yönetimi tek elde toplanmıştır. Yine bu kongrede Milli Mücadele liderini (Mustafa Kemal Paşa) bulmuştur. </span></li>
<li><span style="font-family: Verdana; color: #000000;">Sivas Kongresi’ne katılan Türk ulusunun temsilcileri işgalcilere karşı ayrı ayrı yapılan savunma yerine milletçe savunma ve direnme kararı almıştır. </span></li>
</ul>
<p><span style="font-family: Verdana; color: #000000;"><strong>3. ABD veya İngiltere’nin koruyuculuğu (mandası) reddedilmiştir.</strong></span></p>
<p><span style="font-family: Verdana; color: #000000;">Amerikan mandası Sivas Kongresi’nde en fazla tartışılan konu olmuştur. Kongreye katılan 38 üyeden 25’i manda sistemini istemiştir. Ancak manda yönetimi ulusal bağımsızlığa ve egemenliğe ters düşmesinden dolayı Erzurum Kongresi’nden sonra bir daha reddedilmiştir.</span></p>
<p><span style="font-family: Verdana; color: #000000;"><strong>4. Devletin ve milletin bağımsızlığı, vatanın bütünlüğü zedelenmemek kaydıyla herhangi bir devletten ekonomik yardım alınabileceği kabul edilmiştir.</strong></span></p>
<p><span style="font-family: Verdana; color: #000000;"><strong>5. Temsilciler Kurulu’nun yetkileri bütün vatanı temsil edecek şekilde genişletilmiştir.</strong></span></p>
<ul>
<li><span style="font-family: Verdana; color: #000000;">Milli Mücadelenin yürütme yetkisi, ülke içinde ve dışında siyasi ve idari kararlar alabilme görevi Temsilciler Kurulu’na verildi. Temsilciler Kurulu yürütme yetkisini ilk olarak Ali Fuat Paşa’yı Batı Anadolu Kuvay-ı Milliye Kumandanlığına tayin ederek kullanmıştır. </span></li>
<li><span style="font-family: Verdana; color: #000000;">Sivas Kongresi’nden sonra Temsilciler Kurulu İstanbul Hükümeti’ne bağlı olmadığını göstermek için Anadolu’ya atanan komutan ve valileri kabul etmemiş, yönetim açısından ilişkileri ve haberleşmeyi kesmiştir. </span></li>
</ul>
<p><span style="font-family: Verdana; color: #000000;"><strong>6. Osmanlı Mebuslar Meclisi’nin toplanması için çalışmalara devam edilmesi kararlaştırılmıştır.</strong></span></p>
<p><span style="font-family: Verdana; color: #000000;">Bu maddeyle; Osmanlı yönetimi ulus iradesiyle birleştirilmeye çalışılmıştır. Meclisin açılmasına çalışılması kongrenin ulus egemenliğine verdiği önemi göstermektedir.</span></p>
<p><span style="color: #000000;">&nbsp;</span></p>
<table border="9" width="100%">
<tbody>
<tr>
<td width="100%"><span style="font-family: verdana; color: #000000;">Sivas Kongresi’nin sonucunda; </span><p></p>
<ul>
<li><span style="font-family: verdana; color: #000000;">Sivas Kongresi ülkenin çeşitli yerlerinden seçimle gelen delegelerin katılmasıyla toplanmış milli bir kongredir. </span></li>
</ul>
</td>
</tr>
</tbody>
</table>
<p><span style="color: #000000;">&nbsp;</span></p>
<p><span style="font-family: Verdana; color: #000000;"><strong>Damat Ferit Hükümeti’nin İstifa Etmesi</strong></span></p>
<p><span style="font-family: Verdana; color: #000000;">Sivas Kongresi’nden sonra harekete geçen Temsilciler Kurulu, Damat Ferit Hükümeti’yle mücadeleye karar verdi. Anadolu ile İstanbul arasındaki ilişkiler ve haberleşme kesildi (12 Eylül 1919). Bu gelişmeler karşısında çaresiz kalan Damat Ferit Paşa Hükümeti istifa etti (30 Eylül 1919). Yeni hükümeti Milli Mücadeleye karşı ılımlı olan Ali Rıza Paşa kurdu (2 Ekim 1919). Yeni hükümette görev alan kişilerin Türkiye’nin bütünlüğünü ve bağımsızlığını isteyenlerden oluşması Milli Mücadelecilerle ilişkilerin artmasına ve görüş alışverişine ortam hazırlamıştır.</span></p>
<p><span style="font-family: Verdana; color: #000000;"><strong>Ali Rıza Paşa Hükümeti’yle Temsilciler Kurulu Arasındaki İlişkiler ve Amasya Görüşmeleri</strong></span></p>
<p><span style="font-family: Verdana; color: #000000;">20 – 22 Ekim tarihleri arasında yapılan görüşmelere Temsilciler Kurulu adına Mustafa Kemal Paşa, İstanbul Hükümeti adına Bahriye Nazırı Salih Paşa katıldı. İki taraf arasında şu konularda karara varıldı:</span></p>
<p><span style="font-family: Verdana; color: #000000;"><strong>1. Türk vilayetleri düşmana terk edilmeyecek, hiçbir şekilde manda ve himaye kabul edilmeyecek, Türk vatanının bütünlüğü ve bağımsızlığı korunacaktır.</strong></span></p>
<p><span style="font-family: Verdana; color: #000000;"><strong>2. Anadolu ve Rumeli Müdafaa-i Hukuk Cemiyeti, hukuki bir kuruluş olarak İstanbul Hükümeti’nce tanınacaktır.</strong></span></p>
<p><span style="font-family: Verdana; color: #000000;"><strong>3. Meclis-i Mebusan’ın İstanbul’da toplanmasının güvenlik açısından uygun olmadığı kabul edilecektir.</strong></span></p>
<p><span style="font-family: Verdana; color: #000000;">Amasya’da anlaşmaya varılamayan tek konu, yapılacak seçimlerden sonra Meclis-i Mebusan’ın nerede toplanacağı idi. Mustafa Kemal Paşa İstanbul’da toplanacak Mecliste ulusal iradenin hür olarak ortaya konulamayacağı ve milli kararların alınamayacağı inancındaydı. Mustafa Kemal Paşa’nın haklılığı İstanbul’un İtilaf Devletleri tarafından resmen işgal edilmesiyle ortaya çıkmıştır (16 Mart 1920).</span></p>
<p><span style="font-family: Verdana; color: #000000;"><strong>Son Osmanlı Mebusan Meclisi’nin Toplanması ve Misak–ı Milli Kararları</strong></span></p>
<p><span style="font-family: Verdana; color: #000000;">Hazırlıklar tamamlandıktan sonra 12 Ocak 1920 İstanbul’da Osmanlı Mebuslar Meclisi’inde toplanarak çalışmalarına başladı. 28 Ocak 1920 ‘de Meclis-i Mebusan gizli oturumda Türk milleti için çok önemli olan Misak-ı Milli’yi kabul etmiştir.</span></p>
<p><span style="font-family: Verdana; color: #000000;"><strong>Misak-ı Milli Kararları</strong></span></p>
<p><span style="font-family: Verdana; color: #000000;"><strong>1.</strong> <strong>Osmanlı Devleti’nin Mondros Mütarekesi’ni imzaladığı 30 Ekim 1918 tarihinde düşman ordularının işgali altında bulunan Arap memleketlerinin durumu, halkın serbestçe vereceği oya göre belirlenmelidir. Bu mütareke hududu içinde Türk ve İslâm çoğunluğu bulunan toprakların tümü, hiçbir şekilde ayrıcalık kabul etmez bir bütündür.</strong></span></p>
<ul>
<li><span style="font-family: Verdana; color: #000000;">Vatanın bölünmez bütünlüğü Mebuslar Meclisi’nde kabul edilerek belirlenen sınırlar içindeki toprakları işgal eden devletlerle mücadele edileceği ortaya konulmuştur. </span></li>
</ul>
<p><span style="font-family: Verdana; color: #000000;"><strong>2. Halkın oyları ile anavatana katılan üç sancakta (Elviye-i Selase: Kars, Ardahan, Batum) gerekirse halkoyuna başvurulmalıdır.</strong></span></p>
<p><span style="font-family: Verdana; color: #000000;"><strong>3. Türkiye ile yapılacak barışa bırakılan Batı Trakya’nın hukuki durumunun tespiti de halkın tam bir özgürlükle vereceği kararlara uygun olmalıdır.</strong></span></p>
<p><span style="font-family: Verdana; color: #000000;"><strong>4. Hilâfet merkezi ve Osmanlı Devleti’nin başkenti olan İstanbul ile Marmara Denizi’nin güvenliği her türlü tehlikeden korunmalıdır. İstanbul ve Çanakkale Boğazlarının dünya ticaret ve ulaşımına açılması konusunda bizimle diğer ilgili devletlerin birlikte vereceği kararlar geçerlidir.</strong></span></p>
<p><span style="font-family: Verdana; color: #000000;"><strong>5. İtilaf Devletleri ve bazı ortakları arasında kararlaştırılmış olan anlaşma esasları dairesinde azınlıkların hakları, komşu memleketlerdeki Müslüman halkın aynı haklardan yararlanmaları şartıyla tarafımızdan kabul edilecektir.</strong></span></p>
<ul>
<li><span style="font-family: Verdana; color: #000000;">Devletlerin ve milletlerin eşitliği ortaya konulmuştur. Türkiye’deki azınlıklara verilebilecek hakların ölçüsü belirtilmiştir. </span></li>
<li><span style="font-family: Verdana; color: #000000;">Komşu memleketlerde kalan Müslüman halkın hakları korunmaya çalışılmıştır. </span></li>
</ul>
<p><span style="font-family: Verdana; color: #000000;"><strong>6. Milli ve iktisadi gelişmemizi sağlamak amacıyla tam bir serbestiyet sağlanması, siyasi, adli ve mali gelişmemize engel olan sınırlamaların kaldırılması gerekir. Hissemize düşecek borçların ödenmesi de bu esasa aykırı olmayacaktır.</strong></span></p>
<ul>
<li><span style="font-family: Verdana; color: #000000;">Osmanlı Devleti’nin Avrupalı devletlere vermiş olduğu siyasi, adli, mali imtiyazlara (kapitülasyonlara) ilk defa karşı çıkılmıştır. </span></li>
<li><span style="font-family: Verdana; color: #000000;">Türkiye’nin gelişmesi ve güçlenmesini engelleyen faktörler ortadan kaldırılmaya çalışılmıştır. </span></li>
</ul>
<p><span style="font-family: Verdana; color: #000000;">Son Osmanlı Mebusan Meclisi’nin Misak–ı Milli’yi kabul ve ilan etmesi, İstanbul’un ulusal hareketi benimsediğini ve Meclis kararıyla bunu hukuken sağlamlaştırdığını ortaya koymuştur.</span></p>
<p><span style="font-family: Verdana; color: #000000;"><strong>İstanbul’un Resmen İşgali ve Mebusan Meclisi’nin Dağıtılması</strong></span></p>
<p><span style="font-family: Verdana; color: #000000;">Osmanlı Mebuslar Meclisi’nin açılmasına ses çıkarmayan İtilaf Devletleri, Mebuslar Meclisi’nin açılmasıyla hükümet ve padişahın yönetime egemen olacağını umuyorlardı. Ancak kendi istek ve görüşlerinin dışında kararların çıkması üzerine İtilaf Devletleri, tavırlarını değiştirerek müdahaleye başladılar. İtilaf Devletleri 15 Mart’ta 150 kadar aydını tutukladıktan sora 16 Mart 1920’de İstanbul’u resmen işgal ettiler. </span></p>
<p><span style="font-family: Verdana; color: #000000;"><strong>İstanbul’un Resmen İşgalinin Sonuçları</strong></span></p>
<ul>
<li><span style="font-family: Verdana; color: #000000;">İstanbul’un işgali Mustafa Kemal Paşa’yı görüşlerinde haklı çıkarmıştır. </span></li>
<li><span style="font-family: Verdana; color: #000000;">İtilaf Devletleri’nin İstanbul’u resmen işgal etmeleri, Mustafa Kemal Paşa’ya Ulusal Mücadeleyi padişah adına yürüttüğünü söyleme olanağı sağlamıştır. </span></li>
<li><span style="font-family: Verdana; color: #000000;">İstanbul’dan kaçan aydın, asker ve milletvekilleri Milli Mücadeleye ve daha sonra açılacak olan TBMM’ye katıldılar. İstanbul’un işgali Anadolu hareketine katılımları artırmıştır. </span></li>
<li><span style="font-family: Verdana; color: #000000;">Padişah dört ay sonra tekrar seçim yapmak üzere Meclisi 11 Nisan 1920’de feshetti. </span></li>
<li><span style="font-family: Verdana; color: #000000;">İtilaf Devletleri’nin Mebuslar Meclisi’ni kapattırmaları milli iradeyi yok etmeyi amaçladıklarını göstermektedir. </span></li>
<li><span style="font-family: Verdana; color: #000000;">Osmanlı Mebusan Meclisi’nin kapanması, Mustafa Kemal Paşa’ya Ankara’da TBMM’yi açma olanağı sağlamıştır</span></li>
</ul>
<table border="0" width="100%" cellspacing="0" cellpadding="0">
<tbody>
