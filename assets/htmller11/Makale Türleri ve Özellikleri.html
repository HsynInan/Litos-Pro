<div class="yazi">
<div class="baslik"><h1 style="color:#0000ff">Makale Türleri ve Özellikleri</h1></div>
<div class="icerik"><div class="bialty-container"><p>Makale, bir düşünceyi, tezi kanıtlamak, savunmak için spor, bilim, siyaset, edebiyat, coğrafya, tarih, tıp, ekonomi, sosyoloji, felsefe vb. birçok alanda yazılan açıklayıcı ve yorumlayıcı nitelik taşıyan yazılara verilen addır.</p>
<h2>Makale Özellikleri</h2>
<ul>
<li>Öne sürülen düşünceyi veya tezi <strong>kanıtlama</strong>yı esas alır.</li>
<li>Genellikle gazete veya dergilerde yayınlanırlar.</li>
<li>Makaleyi konusunda <strong>uzman </strong>olan kişilerin yazması gerekir.</li>
<li><strong>Nesnel </strong>bir anlatım söz konusudur.</li>
<li>Özetleme, alıntılama sıkça kullanılır. Alıntılarda kaynak gösterilmelidir.</li>
<li><strong>Örnekleme, karşılaştırma, tanık gösterme, tanımlama</strong> gibi düşünceyi geliştirme yollarına sıkça başvurulur.</li>
<li>Makalelerde dil<strong> göndergesel işlev</strong>de kullanılır.</li>
<li>Makalelerde çokça bilimsel terimler kullanılır.</li>
<li>Makalelerin konu yelpazesi oldukça geniştir. Birçok alanda yazılabilir.</li>
<li>Kapalı anlatıma, mecazlara, söz sanatlarına, dolaylı anlatıma başvurulmaz. Anlatım<strong> açık</strong> olmalı ve düşünce <strong>doğrudan</strong> anlatılmalıdır.</li>
<li>Makale yazarının açıklama, eleştiri, bilgilendirme, savunma gibi birçok amacı bulunabilir. </li>
<li>Dünya edebiyatında makale, gazete türünün gelişmesine bağlı olarak 18. yüzyılda ortaya çıkmıştır.</li>
</ul>
<h2>Makalenin Bölümleri</h2>
<p>Makaleler giriş, gelişme ve sonuç olmak üzere 3 bölümden oluşur.</p>
<p><strong>Giriş</strong>: En kısa bölümdür. Yazar düşüncesini bu bölümde öne sürer.</p>
<p><strong>Gelişme</strong>: Giriş bölümünde verilen düşünce detaylıca anlatılır. Yazar eleştiri, kıyaslama, belgeler ve alıntılara dayanarak düşünceyi destekler. En uzun bölümdür.</p>
<p><strong>Sonuç</strong>: Makalede bahsedilen düşüncenin bir sonuca bağlandığı aşamadır.</p>
<h2>Makale Türleri</h2>
<p>Makaleler; bilimsel makale, edebi makale ve gazete makaleleri olmak üzere 3’e ayrılır.</p>
<h3>Bilimsel Makaleler</h3>
<ul>
<li>Bilimsel konularda yazılan; araştırmalarla, deneylerle desteklenen bir düşünceyi, tezi kanıtlama amacı bulunan yazılardır.</li>
<li>Bilimsel terimler oldukça fazladır.</li>
</ul>
<h4>Bilimsel Makalenin Yapı Bakımından İncelenmesi</h4>
<p>Bilimsel makaleler başlık, özet, giriş, yöntem, bulgular, sonuç ve tartışma, kaynakça olmak üzere 7 bölümden oluşmaktadır.</p>
<p><strong>Başlık</strong>: Hedef okuyucu kitlesine ulaşması için metnin içeriğini özetleyen kısa bir başlık olmalıdır.</p>
<p><strong>Özet</strong>: Genel olarak metnin içeriğiyle ilgili bilgi verilen, araştırmanın amacı, kapsamı ile ilgili detaya girmeden kısaca özetlendiği, anahtar kelimelerin de yazıldığı bölümdür.</p>
<p><strong>Giriş</strong>: Makale hakkında temel bilgilerin verildiği, geçmişte yapılan benzer araştırmalar, tarihçe gibi kısımlardan oluşan bölüme giriş bölümü denir.</p>
<p><strong>Yöntem</strong>: Makalede yer alan araştırmada hangi araç gereçlerin kullanıldığı, hangi yöntemin neden belirlendiğinin açıklandığı bölümdür.</p>
<p><strong>Bulgular</strong>: Araştırmada elde edilen bulguların okuyucuya aktarıldığı bölümdür. </p>
<p><strong>Sonuç ve Tartışma</strong>: Elde edilen bulgular sonucunda değerlendirme yapıldığı, önceden yapılmış benzer araştırmalarla ilgili kıyaslamanın yer aldığı ve bunların bir sonuca bağlandığı bölümdür.</p>
<p><strong>Kaynakça</strong>: Makalenin en sonundaki kaynakça bölümünde, yapılan araştırmaların kaynaklarının isimleri yer alır. Makalenin diğer bölümlerinde verilen bilgilerin “(…)” parantez işaretleri kullanılarak hangi kaynaklardan alındığı gösterilir. Örneğin:</p>
<figure class="wp-block-pullquote">
<blockquote>
<p>“… dermatolojik komplikasyonlara neden olabilir (3, 15).”</p>
</blockquote>
</figure>
<h3>Edebi Makaleler</h3>
<ul>
<li>Edebiyat, sanat, dil vb. konularda yazılan makalelere edebi makale denir.</li>
<li>Yazarın toplumsal, politik vb. konularda yazdığı kendi görüşünü bildirdiği, açıkladığı yazılardır.</li>
<li>Bilimsel makalelerde birden fazla anlama gelebilecek ifadeler yer almaz ancak edebi makalelerde yer alır.</li>
</ul>
<h3>Gazete Makaleleri</h3>
<ul>
<li>Gazete makalelerinin yazılma amacı toplumu bilgilendirmektir.</li>
<li>Gazete makalelerinde özet, giriş, yöntem, bulgular, sonuç ve tartışma, kaynakça bölümleri bulunmaz.</li>
<li>Yazar kendi görüşünü, fikrini savunur, değerlendirme yapar.</li>
<li>örnekleme, karşılaştırma, benzetme gibi düşünceyi geliştirme yollarına başvurulur, deyim atasözü ve alıntılarda yararlanılır.</li>
</ul>
<h2>Makalelerde Bulunması Gereken Bölümler</h2>
<ol>
<li> Yazar adı ve soyadı</li>
<li> Makalenin yayınlanma tarihi </li>
<li> Makale adı, dergi adı</li>
<li> Cilt numarası</li>
<li> Sayısı</li>
<li> Sayfa numaraları</li>
</ol>
<h2>Türk Edebiyatında Makale</h2>
<ul>
<li>Makale türü Tanzimat döneminde batıdan, gazete ile edebiyatımıza girmiş bir türdür.</li>
<li>Türk edebiyatındaki ilk makale <strong>Şinasi’nin</strong> 1860 yılında Tercüman-ı Ahval gazetesinde yayımladığı “<strong>Tercüman-ı Ahval Mukaddimesi</strong>” adlı makaledir.</li>
<li><strong>Ziya Paşa</strong>‘nın 1868 yılında yayımladığı “<strong>Şiir ve İnşa</strong>” makalesi de döneminde oldukça ses getiren bir makaledir.</li>
<li><strong>Ömer Seyfettin</strong>‘in yazdığı ve Genç Kalemler dergisinin ilk sayısında yer alan, “<strong>Yeni Lisan</strong>” adlı imzasız makalesi Milli edebiyatın dil anlayışını ortaya koyan bir makaledir.</li>
<li><strong>Hüseyin Cahit Yalçın</strong> 1901 yılında Servet-i Fünun dergisinde “<strong>Edebiyat ve Hukuk</strong>” adlı makaleyi yayımlamıştır. Makalenin yayımlanmasıyla beraber <strong>Servet-i Fünun dergisi kapatılmıştır</strong>.</li>
<li><strong>Tanzimat döneminde</strong>; Şinasi, Namık Kemal ve Ahmet Mithat Efendi, Ziya Paşa&nbsp;makale türünde önemli eserler vermiştir.</li>
<li><strong>Cumhuriyet döneminde</strong>; Mehmet Kaplan, Ahmet Kabaklı, Yahya Kemal, Peyami Safa, Yaşar Nabi Nayır, Ali Canip Yöntem gibi isimler makale türünde önemli eserler vermiştir.</li>
<li><strong>Türk edebiyatındaki önemli makaleler ve yazarları:</strong>
<ul>
<li>Şinasi “Tercüman-ı Ahval Mukaddimesi”</li>
<li>Ziya Paşa “Şiir ve İnşa”</li>
<li>Ömer Seyfettin “Yeni Lisan”</li>
<li>Hüseyin Cahit Yalçın “Edebiyat ve Hukuk”</li>
<li>Cenap Şahabettin “Evrak-ı Eyyam”, “Nesr-i Harp”, “Nesr-i Sulh”</li>
<li>Namık Kemal “Lisan-ı Osmaninin edebiyatı hakkında bazı mülahazatı şamildir”, “Mes Prisons Muahezenamesi”, “Renan Müdafaanamesi”, “Terakki”, “Maarif”, “Hürriyet-i Efkar”</li>
<li>Ziya Gökalp “Türkleşmek, İslamlaşmak, Muasırlaşmak”</li>
<li>Yahya Kemal Beyatlı “Aziz İstanbul”</li>
<li>Hasan Ali Yücel “Pazartesi Konuşmaları”, “İyi Vatandaş İyi İnsan”</li>
<li>Ahmet Hamdi Tanpınar “Edebiyat Üzerine Makaleler”</li>
<li>Halit Ziya Uşaklıgil “Sanata Dair”</li>
<li>Süleyman Nazif “Çal Çoban Çal”</li>
</ul>
</li>
</ul>
<h2>