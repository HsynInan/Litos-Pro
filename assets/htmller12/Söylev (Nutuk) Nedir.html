
<h1><span style="color: #ff0000">Söylev (Nutuk) Nedir?</span></h1>
<p>Bir kişinin topluluk önünde bir düşünceyi açıklamak, bir inancı savunmak, bir görüşü benimsetmek amacıyla yaptığı coşkulu ve etkileyici konuşmalara<strong> söylev (nutuk/hitabet)</strong>; konuşmayı yapan kişiye de <strong>hatip</strong> denir.</p>
<p>Söylevin temel amacı, güzel, ve etkili bir konuşmayla insanları heyecanlandırmak, belli bir konuda insanların kanaatlerini, görüşlerini değiştirmektir. Söylevci, etkili bir konuşmayla topluluğu, kendi yanına çekmek, düşüncelerini onlara inandırmak, benimsetmek amacını güder.</p>
<p>» Dinleyicileri yakından ilgilendiren bir konu ele alınır.<br>
» Düşünceye dayalı bir yazı planına göre oluşturulur.<br>
» Konuyla ilgili soyut düşünceler değil, somut örnekler verilir.<br>
» Genellikle söyleşmeye bağlı anlatım biçimi kullanılır. Konuya göre emredici anlatım, coşku  ve heyecana bağlı anlatım biçimleri gibi farklı anlatım biçimlerinden de yararlanılabilir.<br>
» Sade, açık, etkileyici ve heyecan verici bir dil kullanılır.<br>
» Dil alıcıyı harekete geçirme işlevi ve heyecana bağlı işlevinde kullanılır.<br>
» Ünlem cümlelerine sıkça yer verilir, uzun cümlelerden ve basmakalıp ifadelerden kaçınılır.<br>
» Etkili ve vurgulu bir cümle ile bitirilir.</p>
<p>Topluluk önünde bir düşünceyi açıklamak, bir inancı savunmak, bir görüşü benimsetmek amacıyla yapılan söylevlerin belli başlı çeşitleri şunlardır:</p>
<p><strong>Siyasi söylev:</strong> Daha çok devlet adamları ile parlamento üyeleri tarafından siyasi konularda yapılan konuşmalardır. Bu tür konuşmalar genellikle millet meclislerinde, seçim meydanlarında, siyasi toplantılarda ve mitinglerde yapılır.</p>
<p><strong>Askerî söylev:</strong> Komutanların askerlerini duygulandırıp coşkulandırmak, onlara cesaret vermek amacıyla yaptıkları konuşmalardır. Bu tür konuşmalar savaşlarda, kışlalarda yapılır.</p>
<p><strong>Hukuki söylev:</strong> Hukuk konularında özellikle mahkemelerde görülen davalarla ilgili yapılan konuşmalardır. Hukuki kavram ve terimlere çokça yer verilir. Savcıların iddianameleriyle avukatların savunmaları bu türün en yaygın örnekleridir.</p>
<p><strong>Akademik söylev:</strong> Bir bilim ve bilgi dalında uzmanlaşmış kişiler tarafından akademi ve üniversitelerde, bilimsel toplantılarda yapılan konuşmalardır. Bilimsel toplantıların açılış konuşmaları, bilimsel ödüllerin dağıtım törenlerinde yapılan konuşmalar bu türün ilginç örnekleridir.</p>
<p><strong>Dinî söylev:</strong> Peygamberler ve din adamları tarafından mabetlerde dinî ve ahlaki konularda yapılan konuşmalardır. Bu tür konuşmaların amacı insanları dinin temel ilkeleri hakkında aydınlatmak; doğruluğu, iyi ve güzel ahlakı aşılamaktır. Din adamlarının hutbeleri, vaazları, sohbetleri ile radyo ve televizyonda yapılan ahlaki konuşmalar bu tür söylevlerin örnekleridir.</p>
