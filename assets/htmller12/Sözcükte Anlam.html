
<h1><span style="color: #000080">Sözcükte Anlam (Sözcük Anlamı) Konu Anlatımı</span></h1>

<p>Sözcükte anlam konusunu ele almadan önce <strong>“Sözcük nedir?”</strong> sorusunun cevabını bilmeliyiz. Çeşitli harflerin bir araya gelmesiyle anlamlı bir birim oluşturan yapı birimine sözcük ya da kelime denilmektedir.</p>
<p>Sözcüklerin oluşması ve günümüzdeki kullanım şekillerine ulaşması, uzun yıllar süren bir süreçten sonra meydana gelmiştir. Her dilde kelimeler, seslerin düzenli bir sistemle bir araya gelmesiyle oluşmuştur. Ancak kelimeler kullanıldıkları cümleye göre farklılık gösterebilmektedir.</p>
<p><em>Bugün hava <span style="color: #ff0000">soğuk</span> olacakmış.</em> <strong>(Gerçek anlam)</strong></p>
<p><em>Yeni sınıfında çok <span style="color: #ff0000">soğuk</span> karşılandı.</em> <strong>(Mecaz anlam)</strong></p>
<p>Yukarıdaki örneklere dikkat edilirse ilk cümlede kullanılan “soğuk” kelimesi gerçek anlamında kullanılmıştır. Ancak ikinci cümledeki “soğuk” sözcüğü gerçek anlamının dışına çıkmıştır, yani mecazlı kullanılmıştır. İkinci cümledeki “soğuk” kelimesi “beklenilen ilginin gösterilmemesi” şeklinde anlamlandırılabilir.</p>
<h2><span style="color: #000080">A. </span><a name="anlambakmindan"></a><span style="color: #000080">Anlam Bakımından Sözcükler</span></h2>
<p>Kelimelerin bir araya gelmesiyle cümleler, cümlelerin bir araya gelmesiyle paragraflar ve paragrafların bir araya gelmesiyle metinler oluşmaktadır. Dikkat edildiğinde metinlerin temelini oluşturan unsurların sözcükler olduğu görülebilir. Bu nedenle sözcüklerim hangi anlamda kullanıldıklarını bilmek son derece önem teşkil eder. Sözcükler bağlama göre, yani kullanıldıklarını cümleye göre farklı anlamlar kazanabilmektedir.</p>
<h3><a name="gercek"></a><span style="color: #000080">Gerçek Anlam</span></h3>
<p>Bir sözcüğün tek başına kullanıldığında tanımlanabilen anlamı, gerçek ya da temel anlam olarak adlandırılır. Kelimelerin sözlük anlamı da gerçek anlamdır. Gerçek anlam genellikle sözcüğün akla gelen ilk anlamı da olmaktadır.</p>
<p><em><strong>⇒</strong> Uyanır uyanmaz <span style="color: #ff0000">perde</span>yi açıp pencereden dışa baktı</em>m.<br>
“Perde” kelimesini duyduğumuzda aklımıza ilk olarak “pencerelerin önüne takılıp ışığın girmesini engellemeye yarayan örtü” gelir. Bu cümlede “perde” sözcüğü aklımıza ilk gelen bu anlamıyla kullanıldığından&nbsp;<strong>gerçek anlam</strong>&nbsp;taşımaktadır.</p>
<p><em><strong>⇒</strong> Karabaş, bir şeyin <span style="color: #ff0000">kokusunu</span>&nbsp;aldı.</em><br>
(<strong>koku:</strong> Nesnelerden yayılan zerrelerin burunda uyandırdığı duygu)</p>
<p><em><strong>⇒</strong> <span style="color: #ff0000">Kör</span>&nbsp;adama kimse yardım etmedi.</em><br>
(kör: Görme engeli)</p>
<p><em><strong>⇒</strong> Kitaplarını <span style="color: #ff0000">boş</span>&nbsp;bir kutuya yerleştirdi.</em><br>
(<strong>boş:</strong> İçinde, üstünde hiç kimse veya hiçbir şey bulunmayan)</p>
<h3><a name="yan"></a><span style="color: #000080">Yan Anlam</span></h3>
<p>Yan anlamda kullanılan sözcükler gerçek anlamdan yola çıkılarak bir benzerlik sonrasında oluşmuştur. Yani bir varlığın ismi, şekil olarak ya da işlevsel olarak benzerlik kurulabilen başka bir varlıktan alınmıştır. Burada dikkat edilmesi gereken husus, sözcüğün gerçek anlamdan tam olarak kopmamış olmasıdır.</p>
<p><em><strong>⇒</strong> Çok zorlayınca kapının <span style="color: #0000ff">kol</span>u&nbsp;kırıldı.</em><br>
“Kol” kelimesinin gerçek anlamı en genel ifadeyle “insan uzvu”dur. Gövdemizin iki kenarında bulunur ve hareket ettirebiliriz. “Kapı kolu” da kapı gövdesinin iki kenarında bulunur ve hareket ettirilebilir. Dolayısıyla “kapı kolu” şekil ve işlev olarak insan koluna benzediği için&nbsp;<strong>yan anlam</strong>&nbsp;kazanmıştır.</p>
<p><em><strong>⇒</strong> Bu&nbsp;<span style="color: #0000ff">kokuyu</span>, annem de kullanır.</em><br>
(<strong>koku:</strong> Güzel kokmak için kullanılan esans)</p>
<p><em><strong>⇒</strong> <span style="color: #0000ff">Kör</span>&nbsp;makasla kumaşı kesmeye çalışıyor.</em><br>
(<strong>kör:</strong> Keskinliği yeterli olmayan)</p>
<p><em><strong>⇒</strong> Bugün&nbsp;<span style="color: #0000ff">boşum</span>, hiç işim yok.</em><br>
(<strong>boş:</strong> İşi olmayan, işsiz.)</p>
<h3><a name="mecaz"></a><span style="color: #000080">Mecaz Anlam</span></h3>
<p>Kelimelerin sözlük anlamlarından uzaklaşıp başka bir anlamda kullanılmasıdır. Genellikle somut kelimelerin soyutlaştırılmasıyla kullanılır.</p>
<p><strong><em>⇒ </em></strong><em>Konsere gidemeyince biletlerimiz <span style="color: #808000">yandı.</span></em><br>
“Yanmak” fiilini duyduğumuzda aklımıza ilk gelen anlam (yani gerçek anlam) “ateş almak, tutuşmak”tır. Bu cümlede ise “biletlerimiz yandı” sözüyle “biletlerin alev aldığı”&nbsp;anlatılmamaktadır. Burada “yanmak” fiili&nbsp;gerçek anlamından tamamen uzaklaşarak&nbsp;<strong>mecaz anlam</strong>&nbsp;kazanmış ve “geçerliliğini yitirmek” anlamında kullanılmıştır.</p>
<p><em><strong>⇒ </strong>Ortalıkta savaş <span style="color: #808000">kokusu</span>&nbsp;vardı.</em><br>
(<strong>koku:</strong> Belirti, işaret)</p>
<p><em><strong>⇒ </strong>Olaylara karşı <span style="color: #808000">kör</span>&nbsp;ve sağırdır.</em><br>
(<strong>kör:</strong> Duyarlılığını yitirmiş)</p>
<p><em><strong>⇒ </strong><span style="color: #808000">Boş</span><span style="color: #808000">&nbsp;</span>sözlerle beni oyalamayın.</em><br>
(<strong>boş:</strong> Bir işe yaramayan)</p>
<h3><a name="terim"></a><span style="color: #000080">Terim Anlam</span></h3>
<p>Sözcüğün spor, sanat, bilim vb. özel alanlarda kullanılan ve kazanılan anlamına terim anlam denir.</p>
<div class="ornek su-custom-box-style-default">
<div class="ornek-content su-clearfix"><strong>Matematik:</strong><em>&nbsp;<span style="color: #ff00ff">Doğal sayılar, kare, polinom…</span></em><br>
<strong>Tiyatro:</strong>&nbsp;<span style="color: #ff00ff">Sahne, perde, kostüm…</span><br>
<strong>Müzik:</strong>&nbsp;<span style="color: #ff00ff">Nota, akor, sol anahtarı…</span><br>
<strong>Coğrafya:</strong>&nbsp;<span style="color: #ff00ff"><em>Meridyen, ölçek, izohips, Dünya, boğaz…</em></span><br>
<strong>Resim:</strong>&nbsp;<span style="color: #ff00ff"><em>Portre, palet, tuval…</em></span><br>
<strong>Futbol:</strong>&nbsp;<span style="color: #ff00ff"><em>Taç, faul, gol…</em></span></div>
</div>
<p><b>* </b>Bir sözcüğün terim olup olmadığı kullanıldığı cümleye göre değişir.</p>
<div class="ornek su-custom-box-style-default">
<div class="ornek-title"><strong>Örnekler</strong></div>
<div class="ornek-content su-clearfix"><em><strong>⇒</strong> Camdan yansıyan <span style="color: #ff00ff">ışık</span>&nbsp;gözlerimi kamaştırdı.</em> (<strong>Gerçek anlam</strong>)<br>
<em><strong>⇒</strong> Sanatçımız, edebiyatımızın vazgeçilmez <span style="color: #ff00ff">ışıklarından</span>&nbsp;biridir. </em>(<strong>Mecaz anlam</strong>)<br>
<em><strong>⇒</strong> Bugünkü dersimizde <span style="color: #ff00ff">ışık</span>&nbsp;konusunu işleyeceğiz. </em>(<strong>Terim anlam</strong>)<br>
<em><strong>⇒ </strong><span style="color: #ff00ff">Doğru</span>&nbsp;haber veren gazeteler de var. </em>(<strong>Gerçek anlam</strong>)<br>
<em><strong>⇒</strong> İki noktadan tek <span style="color: #ff00ff">doğru</span>&nbsp;geçer. </em>(<strong>Terim anlam</strong>)<br>
<em><strong>⇒</strong> Olaya bir de şu <span style="color: #ff00ff">açıdan</span>&nbsp;bakalım. </em>(<strong>Mecaz anlam</strong>)<br>
<em><strong>⇒</strong> İkizkenar üçgenin taban <span style="color: #ff00ff">açıları</span>&nbsp;eşittir. </em>(<strong>Terim anlam</strong>)</div>
</div>
<h2><span style="color: #000080">B. </span><a name="anlamiliskisi"></a><span style="color: #000080">Anlam İlişkisi Bakımından Sözcükler</span></h2>
<h3><a name="esanlamli"></a><span style="color: #000080">Eş Anlamlı Sözcükler (Anlamdaşlık)</span></h3>
<p>Eş anlamlı sözcükler, aynı varlığı ya da aynı kavramı anlam olarak karşılarlar ancak yazılışlarında yani seslerinde farklılıklar vardır. Bir dilde bir kavrama iki farklı isim aynı anda verilmez. Ancak eş anlamlı sözcüklerin oluşması, aynı anlama gelen başka bir sözcüğün yabancı dilden gelmesiyle mümkün olabilir.</p>
<p><span style="color: #000000"><em>Cahil-bilgisiz</em></span></p>
<p><span style="color: #000000"><em>Celse-oturum</em></span></p>
<p><span style="color: #000000"><em>Cesur-yürekli</em></span></p>
<p><span style="color: #000000"><em>Cimri-pinti</em></span></p>
<p><span style="color: #000000"><em>Ek-ilave</em></span></p>
<p><span style="color: #000000"><em>Enkaz-yıkıntı</em></span></p>
<p><span style="color: #000000"><em>Eser-yapıt</em></span></p>
<p><span style="color: #000000"><em>Nasihat-öğüt</em></span></p>
<p><span style="color: #000000"><em>Nesil-kuşak</em></span></p>
<h3><a name="essesli"></a><span style="color: #000080">Eş Sesli (Sesteş) Sözcükler</span></h3>
<p>Eş sesli sözcükler her ne kadar anlamları farklı olsa da yazılışları yani sesleri birbirine benzeyen kelimelerden oluşur. Yazılışları aynı ama anlamları birbirinden farklı olan bu sözcüklere sesteş sözcükler de denilmektedir. Türkçemizde 200’den fazla sesteş sözcük olduğu bilinir.</p>
<p><span style="color: #800080">Yaş</span>: <em>Islaklık</em></p>
<p><span style="color: #800080">Yaş</span>: İ<em>nsanın geçirdiği her yıl</em></p>
<p><span style="color: #800080">Yüz</span>:<em> İnsan suratı</em></p>
<p><span style="color: #800080">Yüz</span>:<em> Sayı</em></p>
<p>Bu yoğunluktan<span style="color: #800080"> bezdim</span> artık. (Bıkmak)</p>
<p>Temizlik <span style="color: #000000"><span style="color: #993366">bez</span>lerini</span> kuruladım. (Kumaş)</p>
<p>Sıcak havayı gören denize <span style="color: #800080">daldı</span>. (Suya atlama eylemi)</p>
<p>Ağacın <span style="color: #800080">dal</span>larını budamak gerek. (Ağaç gövdesi)</p>
<p><span style="color: #993366">Gül:</span> <em>Çiçek</em></p>
<p><span style="color: #993366">Gül:</span><em> Eylem</em></p>
<p><span style="color: #993366">Ek:</span> <em>İlave</em></p>
<p><span style="color: #993366">Ek:</span> <em>Yapmak eylemi</em></p>
<p><span style="color: #ff0000"><strong>UYARI:</strong></span> “Boya” sözcüğü ile “Boya-” fiili arasında anlam bağlantısı kurulabildiğinden sesteş sözcükler olarak kabul edilmez. Bu tür sözcükler ortak köklü kelimeler olarak adlandırılır. Bundan başka şu sözcüklerde sesteşlik aranmaz: Savaş, barış, tat, kuru, sıva, güven, ağrı…</p>
<p><strong><span style="color: #ff0000">UYARI 2:</span></strong> Türkçede şapkalı ünlü “^” olarak tabir edilen sözcüklerde sesteşlik aranmaz.</p>
<p>Bu akşam <span style="color: #ff6600">kar</span> yağacak.</p>
<p>Bu işten bizim<span style="color: #ff6600"> kâr</span>ımız ne olacak?</p>
<p>Adet -&gt; âdet</p>
<h3><a name="zitanlamli"></a><span style="color: #000080">Zıt (Karşıt) Anlamlı Sözcükler</span></h3>
<p>Anlam bakımından birbirine karşıt olan, anlamca birbiriyle çelişen kelimelerin bütününe zıt anlamlı ya da bir diğer ifade ile karşıt anlamlı sözcükler denilmektedir.</p>
<p>Zıt anlamlı kelimeleri günlük hayatımızda da sıklıkla kullanmaktayız. Zıt anlamlı sözcük örnekleri aşağıda yer almaktadır. Daha bilgi için <a href="https://www.basarisiralamalari.com/category/zit-anlamli-kelimeler/">“Zıt anlamlı kelimeler”</a> başlıklı yazımıza bakabilirsiniz…</p>
<p><span style="color: #808080"><em>Acı-tatlı, iyi-kötü, zengin-fakir, siyah-beyaz, aşağı-yukarı, yüksek-alçak, uzun-kısa, sıcak-soğuk, az-çok, boş-dolu…</em></span></p>
<p><span style="color: #ff0000"><strong>UYARI:</strong></span></p>
<p>Sözcüklere olumsuzluk eki olan “-ma/me” getirilerek zıt anlamlı yapmak doğru değildir.</p>
<p><em>Söylemek –&gt; Söylememek</em></p>
<p>Yukarıdaki örnekteki gibi “-ma/me” getirilerek kelimenin zıttı değil, ancak olumsuzu yapılabilir.</p>
<p><strong><span style="color: #ff0000">UYARI II:</span></strong></p>
<p>Türkçede her sözcüğün eş anlamlısı, sesteşi ya da zıt anlamlısı yoktur.</p>
<h3><a name="yakinanlamli"></a><span style="color: #000080">Yakın Anlamlı Sözcükler</span></h3>
<p>Anlamları aynı yani eş anlamlı görünen ancak aralarında az da olsa anlam farkı bulunan kelimelere yakın anlamlı sözcükler denilmektedir.</p>
<p><strong><span style="color: #ff0000">UYARI:</span></strong></p>
<p>Eş anlamlı sözcükleri cümle içerisinde birbirinin yerine kullanabiliriz. Ancak yakın anlamlı sözcükleri cümle içerisinde birbirinin yerine kullanmamız anlatım bozukluğuna yol açar.</p>
<p><em>İstemek – dilemek</em></p>
<p><em>Usanmak – sıkılmak</em></p>
<p><em>Uğraşmak – didinmek</em></p>
<h3><a name="adaktarmasi"></a><span style="color: #000080">Mecaz-ı Mürsel (Ad Aktarması)</span></h3>
<p>Bir kelimenin benzetme ilgisi ya da amacı olmaksızın başka bir sözcüğün, ismin yerine kullanılmasına mecaz-ı mürsel denilmektedir. Bir varlık anlatılmak istenildiğinde direkt onun ismini vermek yerine, onun bir kısmını ya da başka bir özelliğini söyleyerek anlatmaya çalışmamızdır ad aktarması.</p>
<p>Mecaz-ı mürsel yapılırken, iç-dış, parça-bütün, sanatçı-eser gibi anlam ilişkileri kurulabilir.</p>
<p><span style="color: #ff0000"><strong>Örneğin;</strong></span></p>
<p><em><span style="color: #008000"><span style="color: #000000"><strong>⇒</strong></span>&nbsp;Orhan Pamuk’u</span> severek okurum.</em></p>
<p>Bu örnekte kastedilen yazarın kitabıdır. Ancak kitap ismi yerine yazarın ismi söylenerek mecaz-ı mürsel yapılmıştır.</p>
<p><em><strong>⇒ </strong>Uçak <span style="color: #008000">Ankara’ya</span> inmek üzere alçalmaya başlamıştı.</em> (Ankara derken Esenboğa Havalimanı kastedilmiştir.)</p>
<p><em><strong>⇒</strong>&nbsp;Öğretmen tüm<span style="color: #008000"> sınıfa</span> ödev verdi.</em> (Sınıftaki öğrencilere)</p>
<p><em><strong>⇒ </strong>Bugün <span style="color: #008000">Zeki Müren</span> dinliyorum.</em> (Zeki Müren’in şarkılarını)</p>
<p><em><span style="color: #008000"><strong>⇒ </strong>Büroyu</span> taşımak için şirketle anlaştım.</em> (Bürodaki eşyaları)</p>
<p><em><strong>⇒ </strong>Bu fikrimizi <span style="color: #008000">dünyaya</span> yaymalıyız.</em> (İnsanlara)</p>
<h3><a name="dolaylama"></a>Dolaylama</h3>
<p>Tek sözcükle anlatılabilecek kavram ve varlıkları birden fazla sözcükle söyleme biçimine dolaylama denir.</p>
<p><em><span style="color: #ff6600"><span style="color: #000000"><strong>⇒ </strong></span>Hayat arkadaşıyla</span> birlikte geziye çıkmıştı.</em> (Eşi)</p>
<p><em><span style="color: #ff6600"><span style="color: #000000"><strong>⇒ </strong></span>Kara elmasıyla</span> ünlü bir şehrimizdir.</em> (Kömür)</p>
<p><em><span style="color: #ff6600"><span style="color: #000000"><strong>⇒ </strong></span>Yavru vatanda</span> bu hafta sonu seçim yapılacak.</em> (Kıbrıs)</p>
<p><em><span style="color: #000000"><strong>⇒ </strong></span>Takım bugün<span style="color: #ff6600"> meşin yuvarlığı</span> kaleye göndermeyi başaramadı.</em> (Top)</p>
<h3><a name="somutsoyut"></a><span style="color: #000080">Somut ve Soyut Anlam</span></h3>
<p>Türkçe’mizde yer alan bazı sözcüklerin karşıladığı varlıklar duyu organlarımızla algılanırken bazı kavramlar ise duyu organlarımız tarafından algılanamamaktadır.</p>
<p>Somut sözcükler duyu organlarımızla algılayabildiğimiz, yani dokunabildiğimiz, tadabildiğimiz, duyabildiğimiz varlıkların anlamlarını karşılar.</p>
<p><span style="color: #666699"><em><span style="color: #000000"><strong>⇒ </strong></span>Kuş, kalem, yıldız, güneş, yağmur, deniz…</em></span></p>
<p>Soyut sözcüklerin karşıladığı kavramlar ise beş duyu organımızla algılanamazlar. Biz kavramların varlıklarını ancak düşüncelerimiz yoluyla algılayabiliriz.</p>
<p><span style="color: #666699"><em><span style="color: #000000"><strong>⇒ </strong></span>Mutluluk, üzüntü, akıl, düşünce, dil, cesaret, umut…</em></span></p>
<h3><a name="genelozel"></a><span style="color: #000080">Genel ve Özel Anlamlı Kelimeler</span></h3>
<p>Söylenişte tekil olmasına rağmen anlamca geniş kapsamlı olan sözcüklere&nbsp;genel anlamlı sözcükler; anlamca daha dar kapsamlı olan sözcüklere ise&nbsp;özel anlamlı sözcükler&nbsp;denir.</p>
<p><strong>Örnekler</strong><br>
<em><strong>⇒</strong></em> <span style="color: #008080">varlık – canlı – bitki – çiçek – papatya<br>
</span><strong>GENEL</strong> &nbsp;. . . . . . &nbsp; <strong>↔</strong> &nbsp; . . . . . &nbsp;<strong>ÖZEL</strong></p>
<p>Yukarıdaki örnekte sözcükler genelden özele doğru sıralanmıştır. Buradaki sözcüklerin en genel anlamlısı “varlık”tır, en özel anlamlısı ise “papatya”dır. Yine bu örnekte “çiçek” sözcüğü, “bitki” sözcüğüne göre daha özel anlamlıdır; “çiçek” sözcüğü, “papatya” sözcüğüne göre daha genel anlamlıdır.</p>
<h3><a name="nitelnicel"></a><span style="color: #000080">Nicel ve Nitel Anlamlı Sözcükler</span></h3>
<h4><span style="color: #000080">Nicel Anlamlı Kelimeler</span></h4>
<p>Kavramların sayılabilen, ölçülebilen, azalıp çoğalabilen özelliklerini gösteren sözcüklere&nbsp;nicel anlamlı sözcükler&nbsp;denir.</p>
<p><span style="color: #ff0000"><strong>Örnekler</strong></span><br>
<strong>⇒</strong> Bu binadaki dairelerin oldukça geniş odaları var.<br>
<strong>⇒ </strong>Ağacın uzun dallarını testereyle kestim.<br>
<strong>⇒</strong> Okul, yüksek binaların arasında kalmış.<br>
<strong>⇒</strong> Sırtında ağır bir çantayla güç bela yürüyordu.<br>
<strong>⇒</strong> İş yerime yakın bir ev satın almak istiyorum.</p>
<p>Yukarıdaki örneklerde koyu yazılan sözcükler – odanın genişliği, dalların uzunluğu, binaların yüksekliği, çantanın ağırlığı, evin yakınlığı – ölçülebilir özellikleri gösterdiği için nicel anlamlıdır.</p>
<h4><span style="color: #000080">Nitel Anlamlı Kelimeler</span></h4>
<p>Varlıkların nasıl olduğunu, niteliğini gösteren; sayılamayan, ölçülemeyen bir değeri, özelliği ifade eden sözcüklere “<strong>nitel anlamlı sözcükler</strong>” denir.</p>
<p><span style="color: #ff0000"><strong>Örnekler</strong></span><br>
<em><strong>⇒</strong> Ekşi yoğurdu ayran yaparak değerlendirebilirsin.</em><br>
<em><strong>⇒ </strong>Annemin lezzetli yemekleri burnumda tütüyor.</em><br>
<em><strong>⇒</strong> Güleç yüzüyle çevresine neşe saçıyordu.</em><br>
<em><strong>⇒</strong> Cimri insanların kimseye hayrı dokunmaz.</em><br>
<em><strong>⇒</strong> Okula yırtık ayakkabılarla gidiyordu.</em></p>
<p>Yukarıdaki örneklerde koyu yazılan sözcükler – yoğurdun ekşiliği, yemeklerin lezzetliliği, yüzün güleçliği, insanların cimriliği, ayakkabıların yırtıklığı – ölçülemeyen özellikleri, nitelikleri ifade ettiği için nitel anlamlıdır.</p>
<h3><a name="anlamdeyim"></a><span style="color: #000080">Anlam (Deyim) Aktarması</span></h3>
<p>Bir sözcüğün&nbsp;benzetme amacı ile başka bir sözcük yerine kullanılmasına<strong>&nbsp;anlam (deyim) aktarması</strong>&nbsp;denir. Anlam aktarması, anlatımı güçlendirmek ya da duygu ve düşünceleri kısa yoldan anlatmak için başvurulan bir yöntemdir.</p>
<p>Deyim aktarmalarını şu alt bölümlerde inceleyebiliriz:</p>
<p><strong>İnsandan Doğaya Aktarma:</strong>&nbsp;Organ adları ya da giysi parçalarının doğaya aktarımı şeklinde olursa yan anlamlı kelime, kişileştirme şeklinde olursa mecaz anlamlı kelime ortaya çıkar.</p>
<p><span style="color: #ff0000"><strong>Örnekler</strong></span><br>
<em><strong>⇒</strong> Bir diş sarımsak</em> ( <strong>Yan Anlam</strong> )<br>
<em><strong>⇒</strong> Gülen Güneş &nbsp;</em>&nbsp;&nbsp;&nbsp;&nbsp;&nbsp;( <strong>Mecaz Anlam</strong> )</p>
<p>Doğadan İnsana Aktarma:&nbsp;Doğayla ilgili öğelerin insan için kullanılmasıdır.</p>
<p><span style="color: #ff0000"><strong>Örnekler</strong></span><br>
<em><strong>⇒</strong> Aslanım, yaptığın bu iş doğru değil!</em><br>
<em><strong>⇒</strong> O tilkiye söyle, borcunu ödesin.</em><br>
<em><strong>⇒</strong> Senin kadar pişkinini de görmedim.</em><br>
<em><strong>⇒</strong> Paslanmış beyinlerle olmaz bu iş.</em></p>
<p><strong>Doğayla İlgili Kavramların Doğaya Aktarılması:</strong>&nbsp;Doğayla ilgili öğelerin doğanın bir başka öğesi için kullanılmasıdır.</p>
<p><span style="color: #ff0000"><strong>Örnekler</strong></span><br>
<em><strong>⇒</strong> Karlar uçuşurdu camlarda.</em><br>
<em><strong>⇒</strong> Rüzgarlar&nbsp;ulurdu sabaha kadar.</em></p>
<p><strong>Duyular Arası Aktarma:&nbsp;</strong>Bir duyuya ait olan kavramların başka duyular ile birlikte kullanılmasıdır.</p>
<p><span style="color: #ff0000"><strong>Örnekler</strong></span><br>
<em><strong>⇒</strong> <span style="color: #666699">Acı</span>&nbsp;bir çığlık duyuldu.</em> (<strong>Tat alma duyusundan işitme duyusuna</strong>)<br>
<em><strong>⇒</strong> <span style="color: #666699">Keskin</span>&nbsp;bir koku içeriye yayılmıştı. </em>(<strong>Dokunma duyusundan koklama duyusuna</strong>)<br>
<em><strong>⇒</strong> <span style="color: #666699">Yumuşak&nbsp;</span>bir sesi var.</em> (<strong>Dokunma duyusundan işitme duyusuna</strong>)<br>
<em><strong>⇒</strong> <span style="color: #666699">Yanık</span>&nbsp;bir türkü tutturdu.</em> (<strong>Görme duyusundan işitme duyusuna</strong>)</p>
<p><strong>Somutlaştırma:</strong>&nbsp;Soyut, anlatılması güç düşünce ve duyguların somut kavramlarla dile getirilmesidir.</p>
<p><span style="color: #ff0000"><strong>Örnekler</strong></span><br>
“<em>güç, hüner</em>” soyut anlamlıdır. Bu kavramları somutlaştırmak için somut anlamlı “<em>bilek</em>” sözcüğünden yararlanabiliriz. “<em>O bileğine çok güveniyor</em>.” dediğimiz zaman “<em>güç, hüner</em>” kavramlarını somut bir biçimde anlatmış oluruz.</p>
<p><strong>⇒</strong> Bu öğrencideki <span style="color: #000080">zekâ</span> kimsede yok! (<strong>soyut kavram</strong>)<br>
<em><strong>⇒</strong> Bu öğrencideki <span style="color: #000080">kafa</span> kimsede yok!</em>&nbsp; (<strong>somut kavram</strong>)</p>
<h2><a name="sozobekleri"></a><span style="color: #000080"><strong>C. &nbsp;Söz&nbsp;Öbekleri</strong></span></h2>
<h3><a name="yansima"></a><span style="color: #000080"><strong>Yansıma Sözcükler</strong></span></h3>
<p>Türkçede yansıma kelimeler (sözcükler) sorularda sıkça karşımıza çıkan konulardan biridir. Kısaca tanımlayacak olursak, “doğada bulunan canlı veya cansız varlıkların çıkardığı seslerden esinlenerek ve o sesleri taklit ederek ortaya çıkan kelimeler” diyebiliriz. İnsanlar bazen anlatımlarını güçlendirmek için yansıma sözcükler kullanma ihtiyacı duyar. Doğadaki bazı varlıkların çıkardıkları sesler, bazen o varlıklarla ilgili bazen de benzer oldukları başka durumları ifade ederken kullanılabilir.</p>
<p>“<em>Çatıdan gelen tıkırtıları sen de duyuyor musun</em>?” cümlesinde, altı çizili kelime normalde kulağımıza gelen “<em>tık</em>” yansıma sözcüğünden gelmektedir. Bir nesneye orta sertlikte dokununca çıkan bu ses, “<em>tıkırtı</em>” kelimesinin meydana gelmesini sağlamıştır. İşte bu şekilde işitme duyusu ile ortaya çıkan kelimeler yansıma sözcük olarak kabul edilmektedir.</p>
<p><strong><span style="color: #ff0000">Örnekler</span><br>
</strong><em><strong>⇒</strong> Dışarıdaki <span style="color: #ff6600">gürültünün</span> nedenini biliyor musun?</em><br>
<em><strong>⇒</strong> Maymun elindeki çekirdekleri <span style="color: #ff6600">çıtır çıtır</span> yedi.</em><br>
<em><strong>⇒</strong> Annemin <span style="color: #ff6600">horultusundan</span> gece boyunca uyuyamadım.</em><br>
<em><strong>⇒</strong> Düden Şelalesi’nde <span style="color: #ff6600">şırıl şırıl</span> akan sular tüm dertlerimi aldı.</em><br>
<em><strong>⇒</strong> Kazandaki yemek <span style="color: #ff6600">fokur fokur</span> kaynıyordu.</em><br>
<em><strong>⇒</strong> Kulağımın dibine gelip duran sineğin <span style="color: #ff6600">vızıltısını</span> duymak istemiyorum.</em><br>
<em><strong>⇒</strong> Topu dikenlerin içine atınca aniden <span style="color: #ff6600">patladı.</span></em><br>
<em><strong>⇒</strong> <span style="color: #ff6600">Gıcırdayan</span> kapı menteşelerini güzelce yağladım.</em><br>
<em><strong>⇒</strong> Pınardan <span style="color: #ff6600">gürül gürül</span> su geliyor.</em><br>
<em><strong>⇒</strong> Aranızda <span style="color: #ff6600">fısırdaşmayın</span>, ayıp oluyor.</em></p>
<p><span style="color: #333333"><strong>NOT:</strong></span> Yansıma sözcükler, sadece seslerin taklidi ile oluşur. Görme duyusuna ait bazı kelimeler, yansıma sözcükleri andırsa da yansıma olarak kabul edilmez.</p>
<p><strong><span style="color: #ff0000">Örnekler</span><br>
</strong><em><strong>⇒</strong> Güneş bugün pırıl pırıl parlıyor.<br>
</em><em><strong>⇒</strong> Bugün yine ışıl ışıl bir güne merhaba diyoruz.</em></p>
<p><span style="color: #ff0000"><strong>NOT:</strong></span> Yansıma sözcükler cümle içerisinde isim, sıfat, zarf veya fiil gibi çeşitli görevlerde kullanılabilirler.</p>
<p><strong><span style="color: #ff0000">Örnekler</span><br>
</strong><em><strong>⇒ </strong>Çıtır pastalarından yemek için sabırsızlanıyorum. </em>(<strong>sıfat</strong>)<br>
<em><strong>⇒ </strong>Bebekler içeride mışıl mı</em>şıl uyuyor. (<strong>zarf</strong>)<br>
<em><strong>⇒</strong> Sürekli hıçkırık tutuyor</em>. (<strong>isim</strong>)<br>
<em><strong>⇒ </strong>Zincirle bağlı olan köpek bize havlıyor. </em>(<strong>fiil</strong>)</p>
<p><span style="color: #333333"><strong>UYARI: </strong></span>Eğer yansıma sözcük, gerçek anlamdan uzaklaşarak mecaz anlamda kullanılırsa yansıma özelliğini yitirir.</p>
<p><span style="color: #ff0000"><strong>Örnek</strong></span><br>
<em><strong>⇒</strong> Toplantıda sıkıntıdan patlayacaktım neredeyse.(Orkun KUTLU)</em></p>
<h3><a name="ikileme"></a><span style="color: #000080"><strong>İkilemeler</strong></span></h3>
<p>Anlamı güçlendirmek amacıyla aynı kelimenin, yakın anlamlı kelimelerin veya zıt anlamlı kelimelerin tekrarıyla oluşan sözcük grubuna ikileme denir.</p>
<p>İkilemeler şu şekillerde oluşturulur:</p>
<p><strong>Aynı Sözcüğün Tekrarlanmasıyla Oluşan İkilemeler:</strong><br>
<span style="color: #800000"><em><span style="color: #000000"><strong>⇒</strong></span> koşa koşa, ağır ağır, iri iri…</em></span></p>
<p><strong>Eş Anlamlı Sözcüklerden Oluşan İkilemeler:</strong><br>
<span style="color: #ff0000"><em><span style="color: #000000"><strong>⇒</strong></span> akıllı uslu, ses seda, güçlü kuvvetli, kılık kıyafet…</em></span></p>
<p><strong>Zıt Anlamlı Sözcüklerden Oluşan İkilemeler:</strong><br>
<span style="color: #808000"><em><span style="color: #000000"><strong>⇒</strong></span>&nbsp;ileri geri, az çok, er geç, bata çıka, büyük küçük…</em></span></p>
<p><strong>Biri Anlamlı, Diğeri Anlamsız Sözcükten Oluşan İkilemeler:</strong><br>
<span style="color: #008000"><em><span style="color: #000000"><strong>⇒</strong></span> eski püskü, eğri büğrü, yarım yamalak, çer çöp…</em></span></p>
<p><strong>Her İkisi de Anlamsız Sözcükten Oluşan İkilemeler:</strong><br>
<span style="color: #008080"><em><span style="color: #000000"><strong>⇒</strong></span>&nbsp;ıvır zıvır, eften püften, mırın kırın…</em></span></p>
<p><strong>Yansımaların Tekrarıyla Oluşan İkilemeler:</strong><br>
<em><strong>⇒</strong> çat pat, kıs kıs, şırıl şırıl, patır kütür, horul horul…</em></p>
<p><strong>İsim Tamlaması Şeklindeki İkilemeler:</strong><br>
<span style="color: #666699"><em><span style="color: #000000"><strong>⇒ </strong></span>suyunun suyu, güzeller güzeli…</em></span></p>
<p><strong>Hâl (Durum) Eki Alarak Oluşan İkilemeler:</strong><br>
<span style="color: #993300"><em><span style="color: #000000"><strong>⇒</strong></span>&nbsp;baş başa, baştan başa, biz bize, dişe diş, günden güne…</em></span></p>
<p><strong>M Harfi Eklenerek Oluşturulan İkilemeler:</strong><br>
<span style="color: #ff00ff"><em><span style="color: #000000"><strong>⇒</strong></span>&nbsp;Ev mev, şaka maka, para mara, kitap mitap, ders mers, iş miş…</em></span></p>
<p><span style="color: #333333"><strong>UYARI:</strong></span> İkilemelerle tekrarlar birbirinden farklıdır. Tekrarlarda araya virgül girer; fakat ikilemelerin arasına hiçbir noktalama işareti girmez.</p>
<p><span style="color: #ff0000"><strong>Örnekler</strong></span><br>
<em><strong>⇒</strong> Akşam, akşam, yine akşam…</em> (<strong>Tekrar</strong>)<br>
<em><strong>⇒</strong> Akşam akşam nereden çıktı bu maç. </em>(<strong>İkileme</strong>)</p>
<h3><a name="deyimler"></a><span style="color: #000080"><strong>Deyimler</strong></span></h3>
<p>Genellikle gerçek anlamından uzaklaşmış birden çok sözcükten oluşan, bir kavramı ya da durumu karşılayan kalıplaşmış sözcük gruplarına “<strong>deyim</strong>” denir.</p>
<p><em>Abayı yakmak, barut fıçısı, cephe almak, bağrına taş basmak, saman altından su yürütmek, yarım ağız, malın gözü, ayıkla pirincin taşını, balık istifi, ayran gönüllü, gözü pek, eli uzun, nalları dikmek, kel başa şimşir tarak, armut piş ağzıma düş…</em></p>
<h3><a name="atasozleri"></a><span style="color: #000080"><strong>Atasözleri</strong></span></h3>
<p>Asırlar öncesinden oluşarak günümüze kadar gelen, bir öğüt ya da değerlendirme bildiren sözlerdir. Atasözlerinde kısa ve özlü bir anlatım vardır. Atasözleri genellikle bir öğüt, tavsiye içerir, deneyim aktarır.</p>
<p>Atasözlerinde Az sözle çok şey ifade edilir.Atasözleri bir yargı bildirir. Yani bir cümle olarak karşımıza çıkar. Bu yönüyle deyimlerden ayrılır. Deyimler cümle olmaktan ziyade kaynaşmış bir söz öbeğidir. Ayrıca deyimlerde genellikle bir eylem bildirilir. Yani bir hareketi karşılar deyimler. Atasözlerinde ise yargı her yönüyle tamamlanmıştır.</p>
<p><span style="color: #ff0000"><strong>Örnek</strong></span></p>
<p>“<span style="color: #ff0000"><em>etekleri zil çalmak</em></span>” sözü bir cümlede kullanılmadığı zaman bir anlam ifade etmez.<br>
“<em><span style="color: #0000ff">Horoz ölür, gözü çöplükte kalır</span>.”</em>, sözü ise kendi başına yargı bildirir, yargı bildirmek için başka sözlere ihtiyacı yoktur. Dolayısıyla deyimler ancak cümle içinde anlam kazanırken atasözleri kendi başına anlamlıdır diyebiliriz.</p>
<h3><a name="ozdeyisler"></a><span style="color: #000080"><strong>Özdeyişler (Vecizeler)</strong></span></h3>
<p>Bir düşünceyi en kısa, en özlü biçimde anlatan bir veya birkaç cümleden oluşan bilgece söz. Atasözlerinden farkı, söyleyeninin ya da yazanın bilinmesidir. Vecizeler, bağımsız bir eser halinde yazılabildikleri gibi, bir yazarın eserlerinde dağınık olarak da bulunabilir. Vecizeler de tıpkı atasözleri gibi yaşanan olaylardan, gözlemlerden ve deneyimlerden çıkarılan sonuçlara, derslere dayanır.</p>
<p><strong><span style="color: #ff0000">Örnekler</span><br>
</strong><em><strong>⇒ </strong>Akıllı olmak da bir şey değil,mühim olan o aklı yerinde kullanmaktır. (Descartes)</em><br>
<em><strong>⇒ </strong>Aşılmasına imkan olmayan hiçbir duvar yoktur.(Çehov)</em><br>
<em><strong>⇒ </strong>Aşk, güzelliğin aracılığıyla çoğalma arzusudur. (Sokrates)</em><br>
<em><strong>⇒ </strong>Yurtta barış cihanda barış ! (Mustafa Kemal Atatürk)</em><br>
<em><strong>⇒ </strong>Akıllı olmak da mühim değil önemli olan o aklı yerinde kullanmaktır. (Descartes)</em><br>
<em><strong>⇒ </strong>Hayatta en hakiki mürşit ilimdir. (Mustafa Kemal Atatürk)</em><br>
<em><strong>⇒ </strong>Bana bir harf öğretenin kırk yıl kölesi olurum. (Hz. Ali (r.a.)</em><br>
<em><strong>⇒ </strong>Cahil kimselerin yanında kitap gibi sessiz ol . (Mevlana)</em><br>
<em><strong>⇒ </strong>Cennet anaların ayaklarının altındadır. (Hz. Muhammed (s.a.v.)</em><br>
<em><strong>⇒ </strong>Dedikodu, basit ruhlu insanların eğlencesidir. (Jorneille)</em><br>
<em><strong>⇒ </strong>En verimli yağmur alın teridir. (C. Şahabettin)</em><br>
<em><strong>⇒ </strong>Kitapsız yaşamak, kör sağır, dilsiz yaşamaktır. (Seneca)</em></p>
<p><strong>Özdeyişlerin özellikleri</strong><br>
<strong>1-</strong> Özdeyişler, kısa ve özlü sözlerdir.<br>
<strong>2-</strong> Doğruyu, güzeli ve söylemektedir.<br>
<strong>3-</strong> Bir yargıyı bildirmektedir.<br>
<strong>4-</strong> Söyleyeni belli sözlerdir.</p>
<h3><a name="dolaylama"></a><span style="color: #000080"><strong>Dolaylama</strong></span></h3>
<p>Tek sözcükle anlatılabilecek bir kavramın birden fazla sözcükle, genellikle isim tamlaması veya sıfat tamlaması şeklinde anlatılmasıdır.</p>
<p><strong>Dolaylama;</strong> Ad aktarması, deyim aktarması, istiare yoluyla yapılır.</p>
<p><span style="color: #ff0000"><strong>Örnekler</strong></span><br>
<em><strong>⇒ </strong>file bekçisi (kaleci)</em><br>
<em><strong>⇒ </strong>Yavru Vatan (Kıbrıs)</em><br>
<em><strong>⇒ </strong>bacasız sanayi (turizm)</em><br>
<em><strong>⇒ </strong>beyaz cam (televizyon)</em><br>
<em><strong>⇒ </strong>tahta at (tabut)</em><br>
<em><strong>⇒ </strong>ölüm meleği (Azrail)</em><br>
<em><strong>⇒ </strong>derya kuzusu (balık)</em><br>
<em><strong>⇒ </strong>meşin yuvarlak (top)</em><br>
<em><strong>⇒ </strong>beyaz altın (pamuk)</em><br>
<em><strong>⇒ </strong>ormanlar kralı (aslan)</em></p>
<h3><a name="guzeladlandirma"></a><span style="color: #000080">Güzel Adlandırma</span></h3>
<p>Söylenmesinden çekinilen, korkulan, ürkülen bazı kavramların ve düşüncelerin başka sözcükler kullanılarak ifade edilmesine güzel adlandırma denir. Güzel adlandırma bazen inançlardan, tabulardan, ahlaki durumlardan dolayı kullanılabilir.</p>
<p><span style="color: #ff0000"><strong>Örneğin;</strong></span> halkımız arasında “<span style="color: #800000">Cin</span>” sözcüğünü kullanmak yerine “<span style="color: #800000">Üç harfliler</span>” demek güzel adlandırma örneğidir.</p>
<p><em><strong>⇒ </strong>Mahallenin neşe kaynağı olan ihtiyar dün akşam hakkın rahmetine <span style="color: #800000">kavuştu</span>. </em>(Ölmek)</p>
<p><em><strong>⇒ </strong>Arkadaşımızın babası <span style="color: #800000">ince hastalığa</span> yakalanmıştı.</em> (Verem)</p>
<p><em><span style="color: #800000">Görme engelli</span> </em>(Kör)</p>
<p><em><span style="color: #800000">İşitme engelli</span> </em>(Sağır)</p>
<p><em><span style="color: #800000">Kefen</span></em> (Yakasız gömlek)</p>
</div>